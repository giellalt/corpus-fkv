<document xml:lang="fkv" id="no_id"><header><title/><genre code="admin"/><author><unknown/></author><year>2020</year><wordcount>679</wordcount><conversion_status type="standard"/><availability><license type="standard"/></availability><origFileName>uuđenvuođensaarna_2020.docx</origFileName><parallel_text xml:lang="nob" location="nyttarstale_2020.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p>Kväänin uuđenvuođensaarna 2020</p>
<p>”Mie en valinu kieltä, kieli valitsi minut,” sanoi Alf Nilsen-Børsskog, Pyssyjoven iso kirjailia. Mie en ole Børsskog enkä kirjailia, mutta kvääninkieli valitsi kans minut. Kväänin kieli oon minun kieli vaikka mie vielä opin, vaikka mie en aina tiiä kunka puhua, vaikka mie en aina ymmärä. Kieli valitsi minut, mutta mie häyn valita käyttäät sitä kieltä mitä minula oon. Se valinta oon minun.</p>
<p>Tet lapset, nuoret ja raavhaat jokka opitta meän kieltä: Kiitos! Kiitos ette tet tehettä tämän valinan. Ja, tet kieliopphaat: Kiitos ette annatta kielen etheenpäin.</p>
<p>Oppia vähälukukieltä oon lähe ymmärtäät itteä, mutta kans mailman monipuolisuutta. Kväänin kielen läpitte olen itte saanu kokkeet isoman ymmäryksen ja syvemän yhtheenkuuluvuuen. Oppia kväänin kieltä oon iso tehtävä, ja mie tiiän ettei se tyhä ole helppoa ja iloista!</p>
<p>Sen takia tet kaikki jokka valitsetta käyttäät kvääninkieltä oletta meän aijan kväänipioneerit. Pioneerit jokka muistelee ette met kväänit olema täälä, tässä ja nyt, histuuriassa ja tulevaisuuessa.</p>
<p>Tottuuen- ja sovinonkommisuuni aikkoo hantteerata ja sovittaat norjalaistamispolitiikan, ja niitä vääryyksiä mitä tehthiin kvääniä, saamelaisia ja mettäsuomalaisia kohthaan. Kaikki saapi jakkaa oman histuurin kommisuunile, auttaks sen työtä. Kväänilä oon oikeus olla myötä kirjoittamassa tottuuen, mutta meilä oon kans eesvastuus sovinthoon. Se oon kaikkien eesvastuus.</p>
<p>Meän pittäät saaha puolustaat itteä ko vääryys iskee, mutta meän häättyy kans kuunela jos joku meinaa ette met eretymmä. Tämä koskee meitä indiviitinä, institusuunina ja kansana. Kväänin kulttuuri oon aina ollu tähelinen osa norjan kulttuuria, jossa erimielisyys ja debatti ovat oikkeeuenmukaisuuen kamppheet.</p>
<p>Kvääni-asia syntyi seitkyt- ja kaheksaskyt-luvula ko meän vanhemat ja isovanhemat aloitivat pauhata. Ei enää hyväksytty ette meän syänkieltä ja meän kultturuuria piilotethiin pois.</p>
<p>Kväänipioneeritten väsymätön elästyttämistyön ansiosta, met elämä nyt onneksi aijassa, jossa kväänin kulttuuri ja kieli nähhään rikkaastumisena ja vahvuutena. Entinen leviny sumu, kväänisamfynin yli, oon nyt katoamassa. Ja met olema taas ylppeitä elläät ko kväänit. Saamilaiskynstnäri Nils Aslak Valkeapää oon kerran sanonu sen niin kaunhiisti: Yksi tapa kiittäät elämän – oon olla kuka olet.</p>
<p>Kasuavat ökonomiset erot ja epävarmuus mailmassa ruokkii viholiskuvia, ja myötäauttaa muurien rakentamista sielä missä dialoogi pitäis kasua. Yhtheinen viholiskuva saataa yhistää ihmisjoukkoja, joila oon aivan erilaisia arvoja ja taustoja. Se oon helppo unheettaat taistella ommaa kohti, ko met taistelemma jonkun vasten. Eikä se ole ittestä selvää, ette met haluma sovintoa ja rauhaa, jos konflikti oon ainoa asia, joka anttaat meile yhtheenkuuluvuutta. Uuesta vuoesta mie toivon ette ymmärys ja ystävyys vahvistuu joukkojen poikkitte. Met emmä tarvi lissää muuria.</p>
<p>Heti oon menny vuosi täynnä uusia haasteita meile kaikile. Covid oon opetanu kunka herkkä meän samfynni oon. Ja ette met hääymä kehittäät ja varjela niitä ratkaisuia, jotka suojelevat kaikkia samfynnin ihmisiä. Koska se, mikä koskee sinua, se koskee kans minua, se koskee meitä kaikkia. Pandemia ei tehe eroa oletko köyhä eli rikas.</p>
<p>Tartunanvaaran vuoksi met häymä pittäät väliä ja löyttäät uusia tapoja kommuniseerata ja seurustella. Monet ovat ilman työttä ja rahantuloitta. Se luo epävarmuutta ko met menetämmä meän elämänraamit. Mie toivon, ette met yhessä, löyämä net ratkaisut jotka auttaat meitä kaikkia; tääpänä ja kohti normaalia arkipäivää.</p>
<p>Kväänit tiettäät mitä se tarkoittaa menettäät resyrsipohjan. Osa norjalaistamispolitiikaa oli ottaa meiltä maan. Tyhä net jokka puhuivat norjaa saivat omistaat maata. Tämä oon jaktuuvasti haastet meile. Ja se oon glubaalinen haastet ette muutamat ihmiset ja yritykset omistavat resyrssit, joista kaikki ihmiset ovat riippuvaisia. Tulevaisuuessa klimamuutokset saattaa lisätä tarvetta olla omavarainen. Luonnonresyrsit häättyy silloin oltava meän tulevien sukupolvien käytettävissä.</p>
<p>Erikoinen vuosi oon loppu. Olema saatu tutustua kommunikaatio- ratkaishuin jotka auttaa meitä kokkoontua netin kautta. Oon ollu oikhein soma följätä kunka kväänit kautta koko maan oon feiranu Kväänikansanpäivää, 17.maita, halloweenia ja joulua. Muistatko ette oli kvääniflakuja, kväänipukuja ja kväänin kieltä NRKn 17.mai lähetyksessä? Ei yksinänsä, mutta osana norjan lapsien onnittelu kansale.</p>
<p>Vaikka oon soma käyttäät digitaalisia ratkaisuia, se ei kuitenkhaan muutta sitä tosiaisaa ette fyysiset ihmismöötit ovat täheliset. Kesälä ja syksylä oli onneksi pieni loma missä oli maholista pittäät arransementit. Porsangissa mie sain olla myötä jokivenet-träffissä, Yykenperässä sain kuula kansanmusikkia ja Vesisaaressa mie sain tutustuut kväänin kielheen, ruokhaan ja kultuurhiin Kväänifestivaalila. Kaikki tämmöset aktiviteetit paikalissamfynissä tekkee sen ette meän kieli ja kultuuri oon relevantti ja elävä.</p>
<p>Ootan innolla uutta kevvää kväänin kansale, ja toivotan kaikile ystäville Norjassa ja Pohjaismaissa oikhein hyvvää uutta vuotta.</p>
</body></document>