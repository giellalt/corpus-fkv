<document xml:lang="fkv" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="nob"/><year>2015</year><wordcount>349</wordcount><conversion_status type="standard"/><availability><license type="standard"/></availability><origFileName>uuđenvuođensaarna_2015.docx</origFileName><parallel_text xml:lang="nob" location="nyttarstale_2015.odt"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Kväänin uuđenvuođensaarna 2015</p>
<p>Rakas kväänilaiset!</p>
<p>Viimi vuosi oli aktiivinen, jännittäävä ja monipuolinen. Met tappelimma ja saima sekä voittoja ette pettymyksiä.</p>
<p>Se oli iso pettymys ko hallitus ei halluu ette kväänin kielen nostethaan ylemälle tasale Europan kielisjartterissa, vaikka vaatimus oon saanu tavustale ison joukon.</p>
<p>Se oliki iso pettymys ko hirmu vanhan tervahauan särjethään Alattiossa. Jos kaikkiin vanhiimat kvääniitten kulttuurimuistot ei ole arvokkhaat viranomaisile, het annethaan meile signaalin ette meän kulttuurila ei ole mithään arvoo!</p>
<p>Jättäkkää tervahauan rauhaan!</p>
<p>Viimi viikkona se oli jouluaatto Ryssässä, ja kolttasaamelaisilaki, meän nepuila öystässä. Kvääniitten suku oon iso: Met olema sukulaiset Saamen, Karjalan ja monen suomalais-ugrilaisen kansan kans – ja tämä antaa meile voimaa!</p>
<p>Vuona 2015 tornionlaksolaisten, lantalaisten ja kvääniitten yhtheistyö lujeni Ruijassa, Ruottissa ja Suomessa.</p>
<p>Yhtheistyö oon tärkeä ko halluuma saa’a kielen ja kulttuurin oikeuksiita.</p>
<p>Met kväänit emmä ole koskhaan saanheet mithään ilman. Joka voitto oon ollu kovan työn tulos -meän oman työn ja meän esivanhiimitten kovan työn.</p>
<p>Jos emmä tehe työtä, meän kielen ja kulttuurin hävitethään.</p>
<p>Onneksi oon monta ihmistä jokka tehhään ison työn kväänin kulttuurin puolesta monessa paikassa.</p>
<p>Onneksi oon monta kyllää missä piethään kielikursii ja kielikaffiloita.</p>
<p>Onneksi meilä oon tärkeät ja isot kväänin festivaalit Pohjas-Tromssassa ja Pyssyjoessa.</p>
<p>Onneksi meilä oon Kainun institutti, Haltiin kväänisentteri, Omasvuonon kielikeskus, Ruijan Kaiku ja Ruijan kväänimuseumi.</p>
<p>Onneksi meilä oon aktiiviset ja nerokkhaat kvääninuoret, jokka oon olheet kväänin luusit nuortenkoululaisile viimi vuona.</p>
<p>Onneksi meilä oon monta raavasta miestä ja vaimoa jokka työtelhään kielimallina ja esikuvina ja menttorina lapsile lastentarhaassa ja studentiile universiteetissä.</p>
<p>Kiitos paljon teile kaikile!</p>
<p>Vuona 2016 meile tullee uusia haastheita. Uuet työpaikat oon ushein tärkeämmät ko kväänilaisten perintheet ja kulttuurimuistot. Kväänit oon nähnheet kunka heän maholisuus perinteisheen luonon käytthöön pienenee ja pienenee.</p>
<p>Met olema nähnheet kunka vähän arvokkaina viranomaiset piethään kväänilaisten kulttuurimuistoja.</p>
<p>Meän kieli ei melkkein kuulu eikä nä’y meediassa. Tänäki vuona saama nähhä kunka met yhä ja yksin saama tapela meän sydämen asian, meän kielen, puolesta, ilman ette hallitus halluu ymmärtää kunka dramaattinen asian tila oon.</p>
<p>Mutta met olema saanheet kans appuu, tukkee ja kuurtoo. Kiitos!</p>
<p>Met kväänit olema ko ämmänkukka, met olema kestäävät ja pystymä hengissä!</p>
<p>Yhessä met pystymä!</p>
<p>Onnelista uutta vuotta teile kaikile!</p>
</body></document>
