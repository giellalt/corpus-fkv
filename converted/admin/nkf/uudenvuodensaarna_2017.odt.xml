<document xml:lang="fkv" id="no_id"><header><title/><genre code="admin"/><author><unknown/></author><year>2017</year><wordcount>503</wordcount><conversion_status type="standard"/><availability><license type="standard"/></availability><origFileName>uuđenvuođensaarna_2017.docx</origFileName><parallel_text xml:lang="nob" location="nyttarstale_2017.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Kväänin uuđenvuođensaarna 2017</p>
<p>«Rakhaat kväänit ja ruijansuomalaiset!</p>
<p>Uuenvuuen iltana sie saatat nähä</p>
<p>kväänituvan pihala</p>
<p>lapset ulkona lumessa</p>
<p>Taivhaanvalkkeet ylhäälä</p>
<p>pallaa ja loistaa</p>
<p>Tänä iltana net luppaa heile jotaki.</p>
<p>Se oon Ellisif Wesselin runon ensimäinen värsy. Ellisif Wessel oli kirjailiija, redaktööri ja kuvvaaja, joka eli Etelä-Varenkissa tuhat yheksänsattaa-luvun aikhaan.</p>
<p>Runossa tähtitaivas antaa kväänikläpiile uskon, ette se tullee hyvä hillavuosi.</p>
<p>Ellisif Wesselin työn kautta, met olema saanheet tietoa kvääniistä, kolttasaamelaisista ja muusta väjestä Varengissa, heän arkipäivästä ja köyhyyestä, työstä ja juhlasta.</p>
<p>Hän oli työväjenliikheen pioneeri. Hän näki kunka huonosti ihmiset elethiin AS Sydvarangerin kruuvan alkuaikana. Sielä oli paljon kväänijä työssä. Wessel oon esikuva kaikile, jokka haluthaan tasa-arvoo ja voimaa nousemisheen, ja ette jaksaa tapela omien oikeuksiitten etheen.</p>
<p>Menny vuosi, jää meän muisthoon, sinä vuotena ko kväänit nousthiin. Vuosi kaks tuhatta seittemäntoista tullee jäämhään kirjoihiin.</p>
<p>Se oli juhlavuosi: Saamelaisten Tråante-juhla : Het oon työtelheet oikkeuksitten etheen sata vuotta. Suomi täytti sata vuotta, ja meän oman organisasuunin, Ruijan kveeniliiton, perustethiin kolmekymmentä vuotta aikkaa. Meilä oli Tromssassa juhlaseminaari, missä näkyi, kunka laajasti kväänin kielen ja kulttuurin etheen työtelhään.</p>
<p>Se tehhään monenlaista työtä. Kaikkiin tärkkein se piian oon, työ lasten ja nuorten kans, erittäinki lastentarhaitten kielipesissä. Nyt alkaa kielipesä Raisissaki, ja se oon toivo ette kielipesiä saatais vielä muuvalekki.</p>
<p>Vuosi kaks tuhatta seittemäntoista oli riemuvuosi. Met saima flavun! Uusi pohjainen regiuuni, jota nyt formathaan, oon luvanu työtelä kvääniitten kielen ja kulttuurin etheen. Ensimäinen Kväänipeli, Kväänin biblioteekkipalvelu, Kven Connection taidenäyttely ja Yhessä-Yhđessä-Sammen.</p>
<p>Lista oon pitkä.</p>
<p>Ja juunikuussa Isotinka määräs, ette se perustethaan tottuuskomisuuni, joka tutkii mitä norjalaistaminen oon tehny meile. Kvääniistä ei ole soan jälkhiin koskhaan puhuttu Isotinkassa niin paljon ko nyt.</p>
<p>Se oli minule vahva kokemus kuula Martin Kolbergii, joka johti työtä Isontingan konstitusuuni- ja kontrollikomiteessa. Hän oli totisesti ymmärtänny mistä oon kysymys. Esimerkiksi, ko hän puhui siitä laista, ette ei saanu ostaa maata, jos ei puhunu ruijaa, hän sanoi: <span type="quote">«Se oon apartheidii! Siiheen ei ole muuta sannaa.»</span></p>
<p>Kväänit ja saamelaiset aijothaan nyt, yhessä ruijalaisten kans, tutkia norjalaistamispolitikkia, mikä oon jättäny jäljet niin monheen ihmisheen ja joukhoon. Tämä oon prosessi, missä se ei ole meininki hakea esile uhrija eli syypäitä. Meilä oon halu hakea yhtheinen ymmärrys, siitä mitä tapattui entisaikhaan, niin ette met olisimma yhessä viisamat tulevaisuuessa.</p>
<p>Se oon vielä monta kväänin kläppiä , jokka ei saa oppia ommaa kieltä, kulttuuria ja historiaa koulussa.</p>
<p>Mie olen kuulu koululaisista, jokka varmasti ja voimalisesti oon ilmoittanheet, ette heilä oon oikeus oppia kväänii, ja ette komuuni rikkoo lakia, jos se ei anna heile opetusta.</p>
<p>Tässä liikkuu Ellisif Wesselin henki.</p>
<p>Ellisif Wesselin runo loppuu siiheen, ette hän yksi syksypäivä näkkee, ko kväänikläpit kuljethaan kothiin täyssiin hillaämpärhiin kans. Kläpit oon iloiset, ko se kävi justhiinsa niin ko tähet olthiin luvanheet.</p>
<p>Hän lopettaa:</p>
<p>Ko mie näjin lasten silmät</p>
<p>Niissä oli jotaki uutta</p>
<p>Jokhaisheen silmhään</p>
<p>oli taivas antanu tähđen.</p>
<p>Met työtelemmä sen etheen ette saattaisimma siirtää meän kielen, kulttuurin ja koko perinnön, minkä met olema saanheet esivanhiimiilta, niileki jokka ei ole vielä syntynheet. Ja ko met näjemä nuorten voiman ja varmuuen omasta ittestä ja omista oikkeuksista, mie saatan uskoa, ette tähtiin luppaukset täytythään.</p>
<p>Hyvvää Uutta Vuotta!»</p>
</body></document>
