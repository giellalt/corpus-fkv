<document xml:lang="fkv" id="no_id"><header><title>Toimiplaana kväänin kieltä ja kulttuuria varten Tromssassa 2017 - 2020</title><genre code="admin"/><author><unknown/></author><translator><person firstname="Pirjo" lastname="Paavalniemi" sex="f" born="1960" nationality="FIN"/></translator><translated_from xml:lang="nob"/><year>2017</year><wordcount>5710</wordcount><conversion_status type="standard"/><availability><free/></availability><multilingual><language xml:lang="nob"/><language xml:lang="fkv"/></multilingual><origFileName>./TFK Handlingsplan, kvensk.pdf</origFileName><parallel_text xml:lang="nob" location="tfk_handlingsplan_norsk.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>TOIMIPLAANA</p>
<p>KVÄÄNIN KIELTÄ JA KULTTUURIA VARTEN</p>
<p>TROMSSASSA 2017 - 2020</p>
<p>Kvääninkielinen käänös:</p>
<p>Omasvuonon kielikeskus – Storfjord språksenter ja Kainun institutti – Kvensk institutt 2017</p>
<p>SISÄLYS 1. Alkusanat 1.1. Tavusta 1.2. Määrittelyt ja sanoitten merkitykset 1.2.1. Kväänit 1.2.2. Kvääni-sanasta 1.2.3. Kväänin kieli 1.2.4. Kväänin kielen tila 1.2.5. Suomen ja kväänin kielen rajoista 2. Kväänin kieli ja kulttuuri Tromssan fylkissä 2.1. Fylkinkomuunin tehtävät 2.2. Tekijät ja ossaaminen 3. Fokusalat 3.1. Lisätä tietoa kväänitten histooriasta, kulttuurista ja identiteetistä 3.1.1. Kulttuurimuistot 3.1.2. Biblioteekki 3.2. Kväänin kielen vahvistaminen ja näkyväksi tekeminen 3.2.1. Kväänin kieli julkisissa paikoissa 3.2.2. Kväänin kieli ja koulutus 3.3. Kynsti, kreativiteetti ja kulttuurinen yhtheistyö 4.</p>
<p>Litteratuuri</p>
<p>Kuka mie olen ja kekkä met olema?</p>
<p>Meilä monila täälä pohjasessa oon kväänijuuret. Met olema kolmenkansanmöötin ihmiset - ja net kolme kansaa oon kväänit, saamelaiset ja norjalaiset. Joilekki tämä histooria oon hyvin tuttu, toisile se oon vielä tuntematon.</p>
<p>Fylkinraati uskoo semmosheen pohjas-aloitten politikkhiin jossa ihminen oon tärkeä. Se meinaa sitä ette met kans haluamma nostaat esile sen kulttuuririkkhauen mikä täälä oon. Kväänin kieli ja kulttuuri oon luonolinen osa Pohjas-Norjan kulttuurihistooriaa. Tästä met piämä olla enämen tietoset ja ylpeät. Met uskoma ette se oon hyvä ihmisille, mutta se oon kans resyrs​i​ koko Tromssan fylkile. Vahva identiteetti eesauttaa itteluottamusta ja luomisvoimaa. Yhtheinen histooria ja se ette otama kaikki resyrsit käytthöön, oon pohja ko pykkäämä hyvän tulevaisuuen täälä pohjasessa. Met saatama tehä jotaki paikalisesti ja regiunaalisesti, mutta suurempi ylösnostaminen vaatii nasjunaalin satsauksen.</p>
<p>Tromssan fylkinkomuuni haluaa olla​ ​eeläkävijä ko työtelhään kväänin kielen ja kulttuurin vahvistamisen etheen. Tämän toimiplaanan aikahorisontti oon neljä vuotta. Se olkhoon lähtölaukhaus sille pitkäaikaselle työle millä vahvistethaan tätä ossaa meän kulttuuria, koko fylkissä. </p>
<p>Met toivoma ette saama lapset ja nuoret myötä. Heissä oon meän tulevaisuus.</p>
<p>Ko tehemä yhtheistyötä sepitten aktööritten kanssa, saatama yhessä eistäät kväänin kieltä ja kulttuuria.</p>
<p>Mie kyllä iloitten jatkosta!</p>
<p xml:lang="nob">Willy Ørnebakk</p>
<p>Fylkinneuvos tervheyttä, kulttuuria ja elinkeinoja varten <em type="bold">1. ALKUSANAT </em></p>
<p>Pohjas-Norja oon histoorialisesti ollu monikulttuurinen yhtheiskunta jossa oon asunu ja asuva usheita etnisiä joukkoja niin ko saamelaiset, kväänit ja norjalaiset. Arvelhaan ette tääpänä Norjassa oon suunile 10000-15000 kvääniä. Tromssan ja Finmarkun fylkissä oon suuri määrä kvääniasukkhaita. Kväänit oon tunnustettu nasjunaaliksi minoriteetiksi, mutta kuiten harvat tietävä kväänitten kulttuurista, kielestä ja histooriasta. Kväänikulttuuri oon saanu suuren häpeästämppelin, ja kväänit oon olheet kovan norjalaistamisprosessin alla yli sata vuotta. 70-luvula perspektiivi minoriteetitten suhtheen muuttui sekä nasjunaalisesti ja internasjunaalisesti, ja se lisäsi ymmärystä sekä saamen ja kväänin kielen ja kulttuurin ympäri koko Pohjas-Norjassa. Kväänin kieli ja kulttuuri oon kuiten vieläki kovan painostuksen alla ja sen tähen monessa paikassa kuolemassa.</p>
<p>Tromssan fylkinkomuuni haluaa ottaat eesvastauksen ette tämä tärkeä osa pohjasesta kulttuuririkkhauesta säilyy ja kehittyy, ja fylkinkomuuni oon sen tähen tehny tämän toimiplaanan. Komunaali- ja uuistusdepartementti oon antanu 300.000,- tähän työhön. Tämä toimiplaana oon ensimäinen jonka julkinen hallintaorgaani Norjassa tekkee kväänin kielen ja kultuurin vahvistamista varten.</p>
<p>Tromssan fylkinkomuuni tunnustaa ette tarvithaan ison noston ette kväänin kielelä ja kulttuurilla olis paremat maholisuuet säilyät kans tulevaisuuessa. Tarvithaan tekoja ja strategioita komuunitasala, regiuunitasala ja nasjunaalisella tasala. Tämä toimiplaana vahvistaa kväänin kieltä ja kulttuuria Tromssan fylkissä, ja plaana näyttää kunka Tromssan fylkinkomuuni itte saattaa vahvistaat kväänin kieltä ja kulttuuria plaana-aijala 2017-2020. Jos meinathaan onnistuat niin pittää saaha nuoret myötä. Se oon juuri nuoret jokka ottava perintheet ja kielen myötä uuele aijale.</p>
<p>Tämä toimiplaana oon alku sille pitkäaikaselle työle jolla fylkinkomuuni nostaa esile kväänin kielen ja kulttuurin Tromssan fylkissä. Tromssan fylkinkomuuni haluaa työtelä ahkerasti ette kans nasjunaalisella tasala nostethaan kväänin kieltä ja kulttuuria, niin ette kieli ja kulttuuri siirtyy etheenpäin tulevaisuutheen. Komunaali- ja uuistusdepartementti oon syksylä 2016 alkanu oman nasjunaalisen plaanatyön kväänin kieltä ja kulttuuria varten. Tromssan fylkinkomuunin toimiplaana tullee olemhaan tärkeä meininkidokumentti tähän.</p>
<p>Tromssan fylkinkomuuni oon järjestänny seminaaria, kokkoontumisia ja pyytäny kans meinikipreiviä, niin ette fylkinkomuuni sauttais hyvän kontaktin kvääniaktööritten kanssa.</p>
<p>Prosessin aikana oon hoksattu ette tarvittemma enämen yhtheistyötä erilaisten kväänimiljöitten ja intressijärjestöitten, faakimiljöitten ja hallintatasoitten välilä. Paremalla yhtheistyölä saatama yhessä vahvistaat kväänin kieltä ja kulttuuria, niin ette sillä oon luonolinen paikka pohjasnorjalaisen monikulttuurisuuen joukossa.</p>
<p>Toimet tässä toimiplaanassa oon pääasiassa semmoset ette niihin ei tarvitte ulkopuolista rahhaa. Toimiplaanan meininki oon lisätä tietoa ja ymmärystä fylkinkomuunin sisälä ja kans fylkinkomuunin yhtheistyöpartneritten joukossa. Tämä toimiplaana näyttää ette Tromssan fylkinkomuuni haluaa alkaat työn, nostaat kväänin kielen ja kulttuurin myötä julkishiin plaanadokumentthiin ja pitkäaikashiin strategihoin.</p>
<p><em type="bold">Visjuuni </em></p>
<p><em type="bold">Kväänin kielen ja kulttuurin uusi voima! </em></p>
<p><em type="bold">Päämoolit </em>● Kaikila Tromssan fylkissä pittää olla tieto ja tietämys siitä ette kväänin kieli oon luonolinen osa meän pohjasnorjalaista kulttuuririkkhautta ● Lapsila ja nuorila joila oon kväänitavusta, pittää olla maholisuus kokeat kväänikulttuuria ja kulttuurihaamuja ja kans olla ylpeät niistä ● Kaikile lapsile pittää antaat maholisuuen opastuat kväänin kielheeni, oppiat kielen ja vieä kulttuuria etheenpäin omala luomisvoimala </p>
<p><em type="bold">Fokusalat </em>● Lisätä tietoa kväänitten histooriasta, kultuurista ja identiteetistä ● Vahvistaat ja nostaat esile kväänin kielen ● Kynsti, kreativiteetti ja kulttuurinen yhtheistyö 1.1 Tavusta </p>
<p>Fylkinplaanassa (2014-2025) kväänistä puhuthaan omassa kapittelissa Pohjasalat-teeman alla: «​ <em type="italic">Kväänit oon nasjunaalinen minoriteetti jolla oon pitkä histooria Tromssan fylkissä. </em></p>
<p><em type="italic">Kväänin kielen ja kulttuurin revitaliseeraustyöhön tarvithaan julkisten hallitusherrojen apua. Julkisille hallitusherroile oon tärkeää kommuniseerata organisasjuunitten ja institusjuunitten kans kväänikentällä, niin ette kväänitten ääni kuuluu. Institusjuunit niin ko Haltiin kväänisentteri, Omasvuonon kielikeskus ja Paaski-festivaali oon tärkeät koko pohjas-aloitten perspektiivissä. </em></p>
<p>Tämä toimiplaana tullee olemhaan tärkeä työkalu jolla fylkinkomuuni saattaa realiseerata oman pohjas-aloitten strategian, eli ​ <em type="italic">Auttaat kväänin kielen ja kulttuurin kehittymistä. </em>​Tämä toimiplaana antaa konkreettiset toimet​ ​joita fylkinkomuuni itte voi panna alule. Samala toimiplaana nostaa esile net keskheiset ja nasjunaalit haastheet joita kväänin kielelä ja kulttuurilla oon. </p>
<p>Saame, kvääni, romanes ja romani oon tunnustettu regiuuni- tahi minoriteettikieliksi Norjassa. Kielet oon suojattu ​ <em type="italic">Euroopparaatin regiuuni- tahi minoriteettikielitten sopimuksessa </em>​ (Europarådets pakt om regions- eller minoritetsspråk), ja Norjan kielipolitikin moolina oon suojela nasjunaalisia minoriteettikieliä. Tämä mooli oon kirjattu usheissa isotinkamellingissä, Norjan laissa ja määräyksissä ja kans internasjunaalisissa sopimuksissa. </p>
<p>Tromssan fylkintinka päätti desemperikuussa 2014 kansanvaatimuksen jälkheen yksimielisesti tukeat vaatimusta ette kväänin kieli nostettais tasalta II tasale III <em type="italic">Eurooppalaisessa regiuuni- tahi minoriteettikielitten sopimuksessa </em>​. Samanlaisen päätöksen oon tehnheet kans kaikki kuusi Pohjas-Tromssan komuunia ja Finmarkun fylkintinka. </p>
<p><em type="italic">Rammekonvensjon om vern av nasjonale minoriteter </em>​-konvensjuunissa sanothaan ette Norja oon velvolinen kväänitten suhtheen jokka oon nasjunaalinen minoriteetti. Lisäksi näissä YK-konvensjuunissa sanothaan ette Norja oon velvolinen kväänitten suhtheen: <em type="italic">FN-konvensjonen av 1966 om sivile og politiske rettigheter </em>​ ja ​ <em type="italic">FN-konvensjonen fra 1966 om økonomiske, sosiale og kulturelle rettigheter </em>​. Norjan velvolisuuet tuleva esile kans lisäprotokollista jokka Norja oon ratifiseerannu ja siitä, kunka YKn ihmisoikheuskomitea oon tulkittennu konvensjuunia. 1.2 Määrittelyt ja sanoitten merkitykset 1.2.1 Kväänit </p>
<p>Kväänilä meinathaan kielelistä ja etnistä minoriteettia Pohjas-Norjassa, jos heän esivanhemat siiryit Norjhaan Pohjas-Suomesta tahi Pohjas-Ruottista. Ei ole olemassa mithään julkista statistikkia siitä kunka moni tuntee ittensä kvääniksi tääpänä. Julkisissa dokumenteissä sanothaan ette kväänejä oon suunnile 10.000-15.000. Kvääniorganisasjuunit itte oon joskus käyttänheet lukua 30.000-50.000. Kväänit ovat ​ <em type="italic">het joila oon suomenkielinen tahi suomalainen kulttuuritavusta, ja jokka siiryit Ruijhaan ennen vuotta 1945, ja heän jälkeläiset, mutta tyhä jos tämä tavusta koethaan jollaki laila relevantiksi. . 1 </em></p>
<p>Dokumentit muisteleva ette kväänit oon olheet ja asunheet Tromssan fylkissä jo 1500-luvula​.</p>
<p>Tromssan universiteetin tekemässä tervheystutkimuksessa vuojelta 1987-1988 sanothaan ette 26 % Pohjas-Tromssan asukkhaista muistelee ette heilä on kvääni-/suomalaistavusta.</p>
<p>Tääpänä monet kväänit asuva kaupungeissa, tradisjunaalisten kvääniasumapaikoitten ulkopuolela, ja oon syntyny uusi into revitaliseerata kväänin kielen ja kulttuurin.</p>
<p xml:lang="nob">Kväänit hyväksythiin nasjunaaliseksi minoriteetiksi Norjassa vuonna 1998. 1.2.2. Kvääni-sanasta 1 ​Kenneth Hyltenstam &amp; Tommaso Maria Milani: ​ <em type="italic">Kvenskans status: Rapport för Kommunal- og regionaldepartement och Kultur- og kirkedepartement </em>​. 2003 </p>
<p>Paljon oon diskuteerattu ja kiistelty kvääni-sanasta. Joilaki aloila kvääni-sana oon ymmäretty hyvin negatiivisesti ja ihmiset ei ole halunheet käyttäät sannaa ollenkhaan. Het oon enämen tykänheet sanoista norjan-suomalainen tahi suomensukunen, ja kielen het oon käskenheet suomen kieleksi. Isotinkamellingissä nr. 15 (2000-2001) rejeerinki sannooki ette oon pitkät 2tradisjuunit käyttäät sannaa <span type="quote" xml:lang="nob">«kven»</span> norjankielisennä terminä, mutta ette monet minoriteettiryhmässä itte tykkäävä käyttäät termiä <span type="quote" xml:lang="nob">«finskættet»</span> tahi <span type="quote" xml:lang="nob">«etterkommere av finske innvandrere»</span>.</p>
<p>Vuonna 2012 hallitusherrat päätit ette minoriteetin viralinen nimi muutethaan sanasta ​ <em type="italic">kvener </em>sanaksi ​ <em type="italic">kvener/norskfinner </em>​. Tällanen parallellinen kvääni ja suomi -sanoitten käyttö ei ole vieras Tromssan fylkissäkhään. Monissa paikoissa Tromssan ja Finmarkun fylkissä oon käytetty välistä sannaa kvääni ja kväänin kieli, ja välistä suomi ja suomen kieli. </p>
<p>Tääpänä kvääni-sana ei kuiten ole negatiivinen sana Tromssan fylkissä. Met fylkinkomuunissa olema hoksanheet ette ihmiset meän fylkissä oon ylpeät kvääni-sanasta. Sen tähen tässä toimiplaanassa ei käytetä sannaa ​ <em type="italic">norjansuomalainen </em>​. Tromssan fylkinkomuuni kuiten toivoo ette tämä toimiplaana inkludeeraa kaikki ihmiset joila oon suomalainen tavusta tahi kväänitavusta. 1.2.3 Kväänin kieli </p>
<p>Kväänin kielelä meinathaan suomalais-ugrilaisista ja uralilaisista kieltä joka oon likisukua suomen kielele ja meänkielele . Kväänin kieli on kväänitten äitinkieli. Kväänin kieli 3hyväksythiin omaksi kieleksi Norjassa vuona 2005.</p>
<p>Kväänin kieli oon ensinä suulinen kieli, vaikka oonki olemassa jonkuverran kvääninkielistä kirjalista materiaalia. Kvääninkielistä materiaalia ei tehä vielä niin paljon. Vuonna 2007 avathiin Kainun institutti – Kvensk institutt, kväänin kielen ja kulttuurin nasjunaalinen sentteri. Sentterin tehtävhiin kuuluu kväänin kirjakielen normeerinki.</p>
<p>Kväänitten norjalaistaminen oli hirmu ankaraa, ja sitä kesti 1970-luvule saakka, mutta eelheen vielä 1950-luvula oli olemassa vahvoja kväänikielimiljöitä Tromssan ja FInmarkun fylkissä. Tääpänä oon rohki harvat jokka puhuva kväänin kieltä äitinkielenä.</p>
<p>Kielelinen ja kulttuurinen yhtheys kväänin kielen, meänkielen ja pohjassuomalaisten murtheitten välilä, oon Pohjaskalotilla vahva. Tämän toimiplaanan prosessissa moni oon 2 ​St.meld. nr. 15 (2000-2001):Nasjonale minoritetar i Noreg - Om statleg politikk overfor jødar, kvener, rom, romanifolket og skogfinnar 3 ​Tornionlakson suomi eli meänkieli oon kieli joka kehittyi siinä osassa suomenkielistä Pohjaskalottia mikä eelheen kuului Ruotthiin sen jälkheen ko Suomesta tuli osa Ryssää suomensoan jälkheen vuona 1809. Itte sana meänkieli merkittee <span type="quote">«meän kieltä»</span>. Tätä sannaa tornionlaksolaiset oon käyttänheet jo kauvoin, ja sillä erotethiin toisisthaan Tornionlakson suomi (<span type="quote">«meän kieli»</span>) ja tavalinen suomenkieli Suomessa (Wikipedia). toivonu ette Tromssan fylkinkomuuni freistaa ​ <em type="italic">kattoot maarajoitten ylitte. </em>​Kväänin kielihän oon tärkeä avvain ihmisten välisheen kontakthiin ja yhteistyöhön Pohjaskalotilla. 1.2.4. Kväänin kielen tila </p>
<p>Vuonna 2010 alotethiin tutkimusprosjektin jossa kaheksen universiteettiä kuuessa eurooppalaisessa maassa tutkit Euroopan minoriteettikieliä. Tämä Eldia-prosjekti (European Language Diversity for All) lähätti raportin Norjan hallitusherroile​ ​vuona 2013 . 4 </p>
<p>Raportti muistelee ette kväänin kielen tila oon rohki heikko. Baromeetterissä jossa mitathaan minoriteettikielten elhoonjäämismaholisuuksia, kväänin kieli menestyi huonoimin. Vaikka kväänin kielelä oon status nasjunaalisenna minoriteettikielenä, ja vaikka kirjakieltä standardiseerathaan, oon kväänin kielen käyttö opetuksessa, mediassa ja julkisissa paikoissa aivan mitätön.</p>
<p>Tutkimustuloksissa toethaan ette kväänin kieli oon vaarassa kuola kokonhansa pois, ja toethaan ette <span type="quote">«effektiiviset toimet pittää alottaat heti varsin, niin ette kieli ei kokonhansa katoa»</span>.</p>
<p>Tromssan fylkinkomuuni tunnustaa ette kriittisesti uhattu kieli, niin ko kväänin kieli, tarvittee omat strategiat ja toimet ette kieli säilyy. Tromssan fylkinkomuuni tahtoo ette komuunit ja valtio häytyvä kans tehä omat toimiplaanat kväänin kielen ja kultuurin vahvistamista varten. 1.2.5. Suomen ja kväänin kielen rajoista</p>
<p>Histoorialisesti sanoja kvääni ja suomi oon käytetty risthiin rasthiin. Sen jälkheen ko kväänin kielestä tuli viralisesti oma kieli, niin näitä sanoja alethiin käyttämhään tarkemin ja kans poliittisesti. Suomen kielelä meinathaan sitä kieltä jota puhuthaan Suomessa, ja kväänin kielelä meinathaan sitä kieltä jota puhuthaan Norjassa.</p>
<p>Kouluissa ja opetusplaanoissa näitä sanoja kuiten käytethään vielä toinen toisesta. Meininkipreivit joita kvääniorganisasjuunit oon lähättänheet toimiplaanaa varten, näyttävä ette kvääniorganisasjuunit ja institusjuunit näkevä kielikysymyksen kukanenki vähä eri vinkkelistä. Se oon selvä ette haluthaan konkreettisia toimia kväänin kieltä varten. Samala kuiten osa Tromssan fylkin kväänimiljööstä tahtoo käyttäät suomen kieltä työkaluna omassa revitaliseerinkityössä. Sen tähen ko kvääninkieliset opettajat vielä vailuva ja eläväiset kielimiljööt oon pienet, niin suomen kieli saattaa olla järkevä apu. Jokku saattava löytäät kväänitietosuuen ja -intressin suomen kielen kautta. Tromssan fylkinkomuuni oon ymmärtänny ette kväänimiljööt haluava pittäät vaarin sekä kväänin kielestä ja suomen 4 ​ ​http://www.eldia-project.org/index.php/en/news-events-ac/press-releases/452-fin-suomalais-ugrilaisia- vaehemmistoekieliae-tutkinut-eu-projekti-on-paeaettynyt kielestä, ja ette fylkinkomuunin häytyy työtelä molempien etheen. Tämä toimiplaana kuiten primääristi antaa ehotuksia kunka ​ <em type="italic">kväänin kieltä </em>​ vahvistethaan Tromssan fylkissä. <em type="bold">2. KVÄÄNIN KIELI JA KULTTUURI TROMSSAN FYLKISSÄ </em></p>
<p>Tromssan fylkissä, ja eriliikasesti Pohjas-Tromssassa, oon kväänihistooria ollu näkyvä ja tärkeä. Pohjas-Tromssassa moni komuuni oon jo pitkhään työtely kväänin kielen ja kulttuurin etheen. Omasvuonon kunta (Storfjord kommune) päätti jo vuonna 2007 ette heän kunta eli komuuni oon kolmekielinen ja kolmekulttuurinen komuuni. Samana vuona Raisin komuuni (Nordreisa kommune) järjesti mailman ensimäisen kväänifestivaalin, Paaski-festivaalin. Naavuonon komuuni (Kvænangen kommune) oon nyt perustamassa monikielisen kielisentterin komuunhiin. Kolmekieliset kyltit oon pystytetty Omasvuonon kunnassa ja Kaivuonon komuunissa vuona 2016, ja muutki komuunit oon sanonheet ette netki haluava kolmekieliset kyltit. 2.1. Fylkinkomuunin tehtävät</p>
<p>Tromssan fylkinkomuuni oon regiunaalinen kehitysaktööri. Fylkinkomuunilla oon tärkeä rooli ko päätethään mihin suunthaan yhtheiskuntaa kehitethään meän fylkissä ja yhteistyössä koko Pohjas-Norjan alala. Fylkinkomuuni oon myötä vaikuttamassa sentraalishiin hallintoherrhoin. Plaana- ja strategiadokumentit niin ko ​ <em type="italic">Fylkinplaana, Visuaalisen kynstin toimiplaana </em>​ja ​ <em type="italic">Regiunaalinen biblioteekkiplaana </em>​ oon meile tärkeät työkalut. Tämä toimiplaanan häytyy nähä yhtheyessä näitten muitten plaanoitten kans​ <em type="bold">. </em></p>
<p>Tromssan fylkinkomuuni tahtoo selkeästi ja pro-aktiivisesti vahvistaat kväänin kieltä ja kulttuuria, ei tyhä Tromssan fylkissä, mutta koko maassa. Tromssan fylkinkomuuni on ollu vahvasti myötä ko Pohjas-Tromssan kvääni-institusjuunit pykäthiin. Fylkinkomuunilla oon halu saaha kaikki kväänimiljööt myötä ko alethaan nostaat kväänin kielen ja kulttuurin enämen esile, sekä nyt ja tulevaisuuessa. 2.2. Tekijät ja ossaaminen 5</p>
<p xml:lang="nob"><em type="bold">Arkiivivärkki, Staatinarkiivi Tromssa* – Arkivverket, Statsarkivet Tromsø </em></p>
<p>Arkiivivärkki, Staatinarkiivi Tromssan kaupungissa, oon staatilinen kulttuuri-institusjuuni joka säilyttää ja tekkee maholiseksi käyttäät sekä privaattia ja julkista arkiivimateriaalia ja kans jakkaa tietoa arkiivin sisälyksestä. Arkiivimateriaalit oon Finmarkusta, Tromssasta ja 5 Nimet jokka oon merkattu tähelä, ei ole viralisia nimiä vaan tyhä käänöksiä tätä toimiplaanaa varten / Institusjonsnavnene som er merket med stjerne er ikke offisielt vedtatte navn, men kun oversatt i forbindelse med denne handlingsplanen</p>
<p>Svalbardista. Staatinarkiivi työtelee aktiivisesti ette kans privaatit arkiivit joissa oon tietoa kväänin kielestä, histooriasta ja kulttuurista, suojathaan ja saahaan paremin esile. </p>
<p><em type="bold">Haltiin kväänisentteri – Halti Kvenkultursenter IKS </em></p>
<p>Haltiin kväänisentteri oon interkomunaalinen selskaappi jonka omistaa kuusi Pohjas-Tromssan komuunia ja Tromssan fylkinkomuuni. Kväänisentteri oon Halti-pytinkissä Raisissa. Sentterin työ oon vahvistaat kväänin kieltä ja kulttuuria. Yksi sentterin suurimista tehtävistä oon järjestäät jokavuotisen festivaalin, Paaskiviikon​ <em type="bold">. </em></p>
<p><em type="bold">Kainun institutti – Kvensk institutt </em></p>
<p>Kainun institutti oon nasjunaalinen kväänin kielen ja kulttuurin sentteri ja se oon Pyssyjovessa, Finmarkussa. Institutin työ oon tehä kväänin kielen ja kulttuurin näkyväksi ja hyväksytyksi yhteiskunnassa, sekä vahvistaat kaksikielisyyttä kväänialoila ja vahvistaat kväänin kirjakieltä.</p>
<p><em type="bold">Kväänin paikannimipalvelus – Kvensk stedsnavnstjeneste </em></p>
<p>Kvääninkielinen paikannimipalvelus oon osa Norjan paikannimipalvelusta, joka on Kieliraatin (Språkrådet) alla. Kvääninkielinen paikannimipalvelus täkkää Tromssan ja Finmarkun fylkit. Paikannimi-laissa seisoo, ette sillon ko komuunit ja julkiset orgaanit aikova päättäät kvääninkielisistä paikannimistä, niin kväänin paikannimipalvelus neuvoo heitä kunka paikannimet kirjotethaan. Kväänin paikannimipalvelus saattaa kans neuvoot kunka nimen valithaan, ja se vastaa kysymykshiin paikannimistä ja paikannimitten käytöstä.</p>
<p xml:lang="nob"><em type="bold">Pohjas-Tromssan Museumi* – Nord-Troms Museum AS </em></p>
<p>Pohjas-Tromssan kuusi komuunia ja Tromssan fylkinkomuuni omistava Pohjas-Tromssan Museumin. Museumi oon Halti-pytinkissä Raisissa. Museumi toimii ei-kaupalisesti, ja toimitten avula se pyrkii suuntaamhaan tulevhaan ja nostamhaan esile asioita jokka oon tärkeät koko regiuunin kulttuurihistoorialle. Museumi oon työtely systemaattisesti ja tehny näkyväksi sekä saamen ja kväänin kieltä ja kulttuuria.</p>
<p><em type="bold">Pohjas-Tromssan Regiuuniraati* – Nord-Troms Regionråd </em></p>
<p>Pohjas-Tromssan Regiuuniraati oon poliittinen ja hallinollinen yhtheistyöorgaani jossa oon myötä Naavuonon, Raisin, Kaivuonon, Kieruan, Omasvuonon ja Yykeän komuunit. Regiuuniraatin yhtheisessä johtamis- ja strategiadokumentissa vuosile 2016-2019 oon <em type="italic">kolmenkansanmöötti </em>​ valittu yheksi yhtheiseksi kvaliteetiksi, joka häytyy olla myötä raatin kehittämisprosjektissa. Regiuunin kulttuurihistooria oon muutoinki tärkeä osa </p>
<p>Pohjas-Tromssan profiilia. Ko Regiuuniraatin ​ <em type="italic">Omdømmeprosjekt </em>​ päättyi, annethiin ulos nettilaijan jossa tekstit oon kans saameksi ja kvääniksi. </p>
<p xml:lang="nob"><em type="bold">Raisin biblioteekki – Nordreisa bibliotek </em></p>
<p>Biblioteekki oon Halti-pytinkissä Raisin Hansinkentässä. Raisin biblioteekki oon jo kauvoin jakanu tietoa kväänikulttuurista, ja biblioteekki tekkee paljon yhtheistyötä Haltiin kväänisentterin kanssa. Pohjas-Tromssassa oon muutoinki hyvä biblioteekki-yhtheistyö; joka vuosi Pohjas-Tromssan biblioteekki- ja kulttuuribussi järjestää kaksi kiertomatkaa joissa kväänin kieli ja kultuuri oon teemana. Kväänin biblioteekipalveluksen pääprosjektissa oli Raisin bilblioteekile suuniteltu roolin jossa sillä oon <span type="quote">«eesvastaus Tromssan fylkin biblioteekitten kväänipalveluksista»</span>.</p>
<p><em type="bold">Pohjas-Tromssan Regiuunikonttuuri* – Regionkontoret i Nord-Troms </em></p>
<p>Pohjas-Tromssan regiuunikonttuuri oon yhtheinen konttuuri regiuunin peruskouluitten kehittämistyötä ja opettajitten »kompetanssinostoa varten. Konttuuri oon Kieruassa ja se toimii interkomunaalisenna yhtheistyönä. Regiuunikonttuuri koordineeraa muun myötä Pohjas-Tromssan kieltenopettajitten verkostoa, ja konttuuri oon työtely ankarasti ette paranethaan saamen- ja suomen kielen opetusta peruskouluissa.</p>
<p><em type="bold">Omasvuonon kielikeskus – Storfjord språksenter </em></p>
<p>Omasvuonon kielikeskus on monikielinen kielikeskus joka oon Yykeänperässä. Kielikeskus työtelee sen etheen ette saamen, kväänin ja suomen status olisi vahvempi omassa komuunissa ja kans koko regiuunissa. Kielikeskuksen työhön kuuluu raavhaittenopetus ja kielten vahvistaminen peruskouluissa.</p>
<p><em type="bold">Tromssan Museumi – Universiteettimuseumi* </em></p>
<p xml:lang="nob"><em type="bold">Tromsø Museum – Universitetsmuseet (TMU) </em></p>
<p>Tromssan Museumi - Univsersiteettimuseumi oon työtely tutkimusprosjektitten kans joissa oon kerätty paljon kulttuurimuistoja ja elämäntarinoita 1970- ja 1980-luvun kväänimiljöistä. Tromssan Museumi oon pykäny ison kvääniarkiivin jossa kyselymateriaalit ja muu dokumentasjuuni oon kovottu yhtheen niitten tutkimusmateriaalitten kans joita aijemin oon kovottu Suomesta. Arkiivissa oon kans paljon kuvia. Arkiivi antaa hyvän kuvan kväänikulttuurista viimi 70 vuojen aijalta. Museumi oon kans publiseeranu yhen Ottar-lehen jonka teemana oli kväänin kieli ja kulttuuri (nro. 269, 1-2008).</p>
<p><em type="bold">Tromssan universiteetti – Norjan arktinen universiteetti* </em></p>
<p xml:lang="nob"><em type="bold">Universitetet i Tromsø – Norges arktiske universitet </em></p>
<p>Norjan arktinen universiteetti oon Norjan kolmaneksi suurin universiteetti. UiT oon ainua universiteetti/korkeakoulu jossa oon kväänin kielen vuosiopinot, ja kans kväänin ja suomen kielen bachelor- ja master-tasan opinot. Universiteetti oon tekemässä uutta kväänin kielen nettikurssia, mikä passaa kans niile jokka ei halua opiskella universiteetissa.</p>
<p xml:lang="nob"><em type="bold">Vesisaaren Museumi / Varenkin Museumi* – Vadsø Museum / Varanger Museum </em></p>
<p>Vesisaaren museumi – Ruija kväänimuseumi* oon se museumi jolla oon eesvastaus kväänitten ja norjansuomalaisten histooriasta ja kulttuurista. Museumi oon kans Vesisaaren ja krannikylitten paikalismuseumi. Vesisaaren museumi oon Varenkin museumin alla. Varenkin museumi oon interkomunaalinen museumi jonka omistava Etelä-Varenkin, Vesisaaren ja Vuoreijan komuunit.</p>
<p><em type="bold">Organisasjuunit </em></p>
<p xml:lang="nob"><em type="bold">Kveeninuoret – Kvenungdommen </em></p>
<p>Kveeninuoret oon Ruijan Kveeniliiton nuorittennorganisasjuuni. Organisasjuuni tahtoo nostaat nuoritten ylpeyttä ja tietämystä kvääni-identiteetistä. ​ <em type="italic">Kveeniluusit </em>​ oon </p>
<p>Kveeninuoritten oma tieonjakamisprosjekti, jonka aikana het matkustava jatkokoulhuin ja nuorittenkoulhuin ja muisteleva kväänitten oloista. Kveeninuoret kans administreeraa tätä prosjektia​ <em type="bold">. </em></p>
<p><em type="bold">Kveenimaanyhdistys - Kvenlandsforbundet </em></p>
<p>Kveenimaanyhdistys oon ittenäinen kvääniorganisasjuuni Norjassa. Ruottissa ja Suomessa oon kans vastaavat organisasjuunit, ja yhessä het oon perustanheet yhistyksen Kvänlandsforbund – Kveenimaanyhditys. Yhistyksen työhön kuuluu kielen revitaliseerinki ja Pohjaskalotin yhteinen kväänipolitikki. </p>
<p><em type="bold">Kvääniraati* – Kvensk råd </em></p>
<p>Kvensk råd oon kväänilaakiten ja kvääniyhistysitten ja erilaisten organisasjuunitten yhtheistyöfoorumi. Raati työtelee asioitten kans joihin kaikila raatin jäsenillä oon intressi. Raati haluaa olla kvääniminoriteetin vahva puhettorvi. Haltiin kväänisentteri oon raatin sekretariaatti.</p>
<p xml:lang="nob"><em type="bold">Ruijan Kveeniliitto - Norske Kveners Forbund </em></p>
<p>Ruijan Kveeniliitto oon organisasjuuni joka pittää vaarin kväänitten intressistä, ja se täkkää koko Norjan. Liitossa oon myötä melkhein 1000 jäsentä. Liitthoon kuuluu 12 paikalislaakia, joista viisi oon Tromssan fylkissä. Ruijan Kveeniliitolla oon kans oma koko maan täkkäävä nuorittenorganisasjuuni, Kveeninuoret. <em type="bold">3. FOKUSALAT </em></p>
<p>Tämä toimiplaana oon tarkotettu kaikile jokka asuva Tromssan fylkissä. Olis kuiten tähelistä ette toimet puhuttava lapsia ja nuoria.Tämä toimiplaana fokuseeraa kolmheen asihaan ● Lisätä tietoa kväänitten histooriasta, kulttuurista ja identiteetistä ● Vahvistaat ja nostaat esile kväänin kielen ● Kynsti, kreativiteetti ja kulttuurinen yhtheistyö</p>
<p>Identiteetti, ylpeys ja yhtheenkuuluminen oon tervheen ja lujan revitaliseerinkiprosessin pohjana. Tromssan fylkinkomuuni toivoo ette näitten fokusaloitten avula saatama eistäät ja vahvistaat näitä. Ihminen tarvittee tietoa oman menneisyyen ympäri ette saattaa vahvistaat ommaa identiteettiä. Ihmisen pittää saaha olla näkyvillä ette saattaa näyttäät oman ylpeyen. Ihminen tarvittee areenoita ette saattaa tunteet yhtheenkuuluvuutta.</p>
<p>Jokhainen fokusala pittää sisälä toimia plaanaperioodin 2017-2020 aikana. Moolina oon ette toimitten pittää olla konkreettisia ja helppo vieä läpi. Toimiplaanan pittää näyttäät kunka fylkinkomuuni prioriteeraa tämän ensimäisen plaanaperioodin aikana.</p>
<p>Tämä plaana alottaa prosessin, jonka avula nostethaan ylös kväänin kielen ja kulttuurin. Tromssan fylkinkomuuni haluaa kans nostaat esile net haastheet, joita kväänin kielelä ja kulttuurilla oon nasjunaalisessaki perspektiivissä.</p>
<p>Sen tähen ko kväänikansa assuu tääpänä niin eri paikoissa, oon tarvet pykätä yhtheisiä kvääniklustereita, joissa kieli, kulttuuri, elinkeino ja kompetanssi oon tärkeässä roolissa. Tämä kuoraa klusteristrategiaa jonka mainithaan kans fylkinplaanassa. Tääpänä Raisissa oon tämmönen klusteri johon kuuluu Haltiin kväänisentteri, Paaskifestivaali, Pohjas-Tromssan Museumi, Raisin biblioteekki ja Pohjas-Tromssan jatkokoulu. Haltiin kväänisentteri ja Paaskifestivaali oon sentraalit ko eistethään ja nostethaan esile kväänin kieltä, kynstiä ja kulttuuria. Omasvuonon kielikeskuksessa oon kans paljon kielikompetanssia jota saatethaan eistäät ja käyttäät. Haltiin kväänisentterillä, Paaskifestivaalila ja Omasvuonon kielikeskuksella oon tärkeä rooli ko revitaliseerathaan kväänin kieltä ja kulttuuria.</p>
<p>Met haluama ette kaikki ihmiset Tromssan fylkissä saava tietoa ette kväänin kieli ja kulttuuri oon luonolinen osa meän pohjasnorjalaista monikulttuurisuutta. 3.1 Lisätä tietoa kväänitten histooriasta, kulttuurista ja identiteetistä</p>
<p>Tavalisesti ihmiset ei tiiä niin paljon kväänikulttuurista, ja siksi oon tärkeä nostaat kulttuurin esile niin ette se olis saman arvonen ko saame ja norja. Hääymä tunteat histoorian ette saatama ymmärtäät kulttuuria. Tarvittemma uutta tietoa ette ymmärämmä kväänitten elämäntavan ja tradisjuunit. Tieto saattaa kans stimuleerata uusia elinkeinoja, kulttuuria, paikalista yhtheyttä ja kontaktia ihmisten välilä. Ko olema tietoset omasta histooriasta, niin ylpeys, identiteetti ja yhtheenkuuluminen alkava ittäät. 3.1.1 Kulttuurimuistot</p>
<p>Kväänitten kulttuurimuisthoin kuuluu fyysiset asumisen ja elämisen jäljet, laulut, muistelukset ja nimet. Paikannimet oon erityisen tärkeät paikalisele ja kollektiiviselle identiteetille. Paikannimet muisteleva asumisesta ja olemisesta ja kans kielelisestä ja kulttuurisesta yhtheenkuulumisesta.</p>
<p>Se oon vaikea sanoat oonko joku kulttuurimuisto ainuasthaan kväänitten, saamelaisten tahi norjalaisten kulttuurimuisto. Kulttuurit oon elänheet yhessä likitysten ja ottanheet toinen toiselta vaikutuksia. Saamen kulttuurimuistoja suojelhaan nyt eri laila ko norjalaisten ja kväänitten kulttuurimuistoja. Saamen kulttuurimuistot suojelhaan automaattisesti heti ko net oon vanhemat ko 100 vuotta. Muita kulttuurimuistoja suojelhaan jos net oon vanhemat ko vuojelta 1537. Saametinka päätti 07.12.2016 tehä departementille ehotuksen ette kulttuurimuistolain §4 pittää muuttaat, ja saamen ja kväänin kulttuurimuistot jokka oon aijalta ennen vuotta 1917, pittää rauhottaat. Kväänit olit kans yhtheiskunnan norjalaistamispolitikin alla, ja paljon tietoa kväänikulttuurista katosi. Sen tähen Tromssan fylkinkomuuni haluaa ette kväänitten kulttuurimuistot automaattisesti suojelhaan.</p>
<p>Riikinantikvaarin rauhottamisstrategiassa nostethaan esile nasjunaalit minoriteetit ja heän kulttuurimuistot. Vuona 2017 oon kväänitten kulttuurimuistot erityisessä fokuksessa. Se oon liika vähän tietoa kväänitten kulttuurimuistoitten ja pykkäystavoitten ympäri. Tarvittemma tutkiat enämen ette saatama defineerata kriteerit tämän kulttuuriarvan ympäri. Se oon tärkeä saaha tietoa kväänikulttuurin fyysisistä jäljistä ennen ko net kokonhansa katoava, ja samala säilytämmä tärkeän kulttuuriarvan tulevaisuutta varten.</p>
<p>Kväänikulttuurissa tapahtuu nyt paljon. Tietoa ja tietosuutta nostethaan esile. Aika oon nyt kypsä poikkifaakilisile prosjektille joissa jaethaan uutta tietoa.</p>
<p><em type="bold">Toimet </em>● Tehä yhtheistyötä Staatinarkiivin kans ette digitaliseerathaan kväänin lähetmateriaalin ● Ehottaat tutkimusinstitusjuunile faakiteemoja, joita hallintajoukko haluaa nostaat esile ● Kehottaat ette kaikki museumit muisteleva kväänin kulttuuriarvan ympäri, erityisesti lapsile ja nuorile ● Saaha kvääninkieliset paikannimet Tromssanatlashiin ja muihin kartthoin, joista fylkinkomuunilla oon eesvastaus ● Stimuleerata vapaaehtosia kulttuurinsuojeluorganisasjuunia Tromssan fylkissä ette net fokuseeraava kväänihistoorihaan ● Tehhään työtä sen etheen ette kväänitten kulttuurimuistot automaattisesti rauhotethaan 3.1.2 Biblioteekki </p>
<p>Kvääniorganisasjuunit meinaava ette oon suuri tarvet jakkaat perustavvaa tietoa kväänin kielen ja kulttuurin ympäri, erityisesti lapsile ja nuorile, ja muutoinki kaikile. Lastentarhat, peruskoulut ja jatkokoulut, universiteetit, museumit, biblioteekit, institusjuunit, komuunit ja fylkinkomuunit - kaikila pittää olla eesvastaus tehä näkyväksi ja eistäät kväänin kieltä ja kulttuuria. Julkisten institusjuunitten yhtenä tehtävännä pitäis olla ette net muisteleva kväänin kielestä ja kulttuurista.</p>
<p>Kielireisut kirjabussila, paikaliset tapahtumat ja toimet joita seurat ja institusjuunit järjestävä, kväänin kulttuuriviikot lastentarhoissa ja kulttuurikouluissa, Pohjas-Tromssan Museumin monikielinen perusnäyttely ja kolmikieliset kyltit oon hyvät ja luovat esimerkit niistä toimista, joitten avula lapset ja nuoret saava tietäät enämen kväänin kielestä ja kulttuurista.</p>
<p>Kväänin biblioteekkipalvelus Tromssassa oon myötä Tromssan Regiunaalisessa biblioteekkiplaanassa 2017-2028. Tämä palvelus työtelee sen etheen ette kväänilitteratuuri, kieli ja kulttuuri oon esilä kaikissa kansanbiblioteekissa Tromssassa. Kväänin biblioteekkipalveluksen Tromssassa pittää tehä paremaksi yhessä Raisin biblioteekin ja Tromssan fylkinbiblioteekin kanssa. Ette kväänin biblioteekkipalvelus tullee paremaksi, piämä tehä yhtheistyötä kans Finmarkun fylkinbiblioteekin, Tromssan universiteetin biblioteekin ja Nasjunaalibiblioteekin kanssa. Palveluksella pittää olla eesvastaus siitä ette se tekkee näkyväksi ja jakkaa tietoa kväänikielisestä litteratuurista, sekä litteratuurista ja dokumentasjuunista kväänitten/norjansuomalaisten suhtheitten ympäri. Saatama tehä yhtheistyötä Saamen biblioteekkipalveluksen kanssa, ja kuula kunka het oon työtelheet. Palveluksen kautta saama helposti tietoa ja dokumentasjuunia kväänitten ympäri ja kväänilitteratuurista.</p>
<p>Kaikila kansanbiblioteekilä Tromssassa oon erityinen eesvastaus muistela pohjasnorjalaisen, saamen ja kväänin litteratuurin ympäri, ja kans kielen ja kulttuurin ympäri. <em type="italic">Landsdelsrådet for kultur i Nord-Norge </em>​ oon tehny pohjasnorjalaisen litteratuuristrategian. </p>
<p>Strategian moolina oon lujittaat pohjasnorjalaisen litteratuurin produksjuunia ja jakkaat tietoa siitä.</p>
<p><em type="bold">Toimet </em>● Nostaat esile biblioteekit monikielisinnä tieonjakamis- ja mööttiareenoina ● Työtelä sen etheen ette kväänilitteratuurin nostethaan esile ja siitä muistelhaan kansanbiblioteekissa ja Kulttuurisessa koulusäkissä (DKS) ● Perustaat kväänin litteratuuripalveluksen ja kehittäät sitä yhessä Raisin komuunin ja </p>
<p>Finmarkun fylkinbiblioteekin kanssa</p>
<p>Lapsila ja nuorila pittää olla maholisuus tutkiat ja oppiat suvun/kväänin kielen. 3.2</p>
<p>Kväänin kielen vahvistaminen ja näkyväksi tekeminen</p>
<p>Kväänin kielen tunnustethiin omaksi kieleksi Norjassa vuona 2005, muun myötä sen tähen ette kielelä oon pitkä histooria Norjassa. Sen jälkheen ko kväänin kielen tunnustethiin omaksi kieleksi, perustethiin monia kieli-institusjuunia kahessa pohjoisimmassa fylkissä, niin ko Haltiin kväänisentteri ja Omasvuonon kielikeskus Tromssassa. Nämät järjestävä kielitoimia lapsile ja nuorile, mutta kans monenlaista opetusta raavhaile.</p>
<p>Kvääniorganisasjuunit oon tuonheet esile ette tarvithaan kehittäät ja järjestäät kvääninkielisiä lastentarhoja, sekä lujittaat suomen ja kväänin kieltä peruskoulussa ja jatkokouluissa.</p>
<p>Tarvithaan kans järjestäät raavhaittenopetusta fylkissä, jatkokoulutusoikeuksia kieltenopettajille, ja perustaat oman opettajakoulutuksen suomen ja kväänin kielen opettajille. Tarvithaan systemaattisesti ja struktuurisesti nostaat kväänin kielen ylös monila eri aloila, eriliikasesti kaikessa opetuksessa lastentarhasta ja kiini universiteetin opinthoin.</p>
<p>Lukeminen meinaa kielelistä kehitystä, mutta lukemisheen tarvithaan <span type="quote">«jotaki mitä saattaa lukeat»</span>. Biblioteekila oon tärkeä rooli kielenkehityksessä. Net saattava muistela kväänilitteratuurin ja -tekstitten ympäri. 3.2.1 Kväänin kieli julkisissa paikoissa</p>
<p>Julkiset paikat oon yksi tärkein, universaalisin ja noppein tapa saaha aikaseksi dialoogin asukkaitten ja kävijöitten kanssa. Julkisissa paikoissa saattava kaikin - asukkhaat ja kävijät - kohatella, ja kaikin saattava puhuat ommaa kieltä. Eikä tyhä paikalista kieltä, mutta kans kieliä joita maahansiirtyjät ja muut siirtyjät puhuva. Lisäksi puhuthaan regiunaalia ja ylheistä kieltä, ja tieten kieliä joita turistit ja kävijät puhuva.</p>
<p>Oon kaksi pääjoukkoa jokka määrittelevä ja formaava julkista paikkaa: ● Hallitusherrat ja kaupunginplaanaajat ● Privaatit toimet ja paikalinen yhtheiskunta</p>
<p>Hallitusherroila oon eesvastaus pittäät vaarin julkisista paikoista. Heilä oon hyvä maholisuus eistäät ja lisätä ihmisten kokemuksia, ja käyttäät kieltä ko kuurothaan elinkeinoinoja, kulttuuria, paikalista yhtheyttä ja kontaktia asukhaitten välilä. Tämän saatethaan tehä innovatiivisela ja luovala tavala: fyysisesti, visuaalisesti, kynstilisesti, <span type="quote" xml:lang="nob">«live»</span>, ja vieläpä virtuellisti.</p>
<p>Kaupungit saattava tarjota miljöön missä erilaiset ihmiset – hantlarit, paikalisten joukoitten ja järjestäjitten eustajat, kävijät ja muut ihmiset – saattava olla myötä vaikuttamassa, kohatella ja käyttäät ommaa kieltä. Monikieliset kyltit, sekä julkiset ja privaatit – niin ko reklaamit ja kauppafasaadit – oon piian näkyvin monikielisyyen merkki kaupunkitten julkisissa paikoissa. Kyltit oon näppärät ko net näyttävä suunan tahi antava tarpheelista tietoa. Kyltit oon kans symbooliset ja antava vissile joukoile tuntheen ette het kans oon myötä. Kyltit oon kans markkinointikonsti, esimerkiksi jos joku paikka haluaa turistiatraksjuuniksi tahi luoa merkkitavaran, niin ko Chinatown Londonissa.</p>
<p>Biblioteekit, museumit, galleriat ja kulttuuripaikat oon paikat missä oon maholista inkludeerata, sekä hoksata ja oppia uutta. Nämät paikat ei kuiten ole justhiin samala tavala auki ko julkiset paikat. Tärkeitä julkisia paikkoja oon kans <span type="quote">«virtuellit huonheet»</span>, niin ko joku kotilaita, <span type="quote">«live-lähätys»</span> ja interaktiiviset särmit.</p>
<p>Tromssan fylkinkomuuni oon myötä vaatimassa ette kväänin kielen statuksen pittää nostaat nasjunaalisesti. Sen tähen oon tehty päätöksen ette kväänin kielen pittää nostaat tasalta II tasale III ​ <em type="italic">Eurooppalaisessa regiuuni- tahi minoriteettikielitten sopimuksessa </em>​ (Den Europeiske pakten om regions- eller minoritetsspråk). Pohjas-Tromssan kuusi komuunia ja Finmarkun fylkintinka oon tehnheet samanlaisen päätöksen. </p>
<p>Tromssan fylkinkomuuni haluaa ette kväänin kieli saapi näkyvämmän paikan yhtheiskunnassa ja fylkinkomuunissa, ja ette kväänin kieltä käytethään enämen julkisissa paikoissa. Se oon tärkeä statukselle ja identiteetille. Status oon tärkeä ette ihmisillä olis intressi opetella kielen.</p>
<p><em type="bold">Toimet </em>● Kattoa pörhään ette fylkintingan päätöstä kuorathaan ja kväänin kielen nostethaan suojelutasale III Eurooppalaisessa regiuuni- tahi minoriteettikielitten sopimuksessa (Den Europeiske pakten om regions- eller minoritetsspråk) ● Päättäät Tromssan fylkinkomuunille viralisen kvääninkielisen nimen ● Tehä plaanan fylkinkomuunin pytinkitten kolmikielisiä kylttiä varten ● Innostaat komuuniita laittamhaan kolmekieliset kyltit ja kylännimet koko Tromssan fylkissä ● Olla yhtheyessä hallitusherroitten kans ette saama rahhaa kvääninkielishiin toimhiin, niin ko kyltthiin ja kielisentterhiin ● Olla myötä työtelemässä ette perustethaan monikielisen kielisentterin Naavuonon komuunhiin ● Markeerata Kväänikansan päivää ● Jakkaat tietoa kväänin kielestä ja kulttuurista fylkinkomuunin omala nettilaijala 3.2.2 Kväänin kieli ja koulutus </p>
<p>Finmarkun ja Tromssan fylkitten oppilhaat joila oon kvääni- eli suomalainen tavusta, saava oppiat suomenkieltä toisena kielenä peruskoulussa. Opetuslaki § 2-7 sannoo ette jos oon ainaki kolme oppilasta joila oon kvääni- eli suomalainen tavusta, niin komuunin pittää tarjota kielen opetusta. Kouluvuona 2015-2016 oli 559 oppilasta jokka saiva kielen opetusta peruskoulussa kahessa pohjasimmassa fylkissä. Suomen kieltä toisena kielenä opetethiin kuuessa komuunissa Tromssan fylkissä: Tromssassa, Yykeässä, Omasvuonossa, Kaivuonossa, Raisissa ja Naavuonossa. Tromssan peruskouluissa opetethiin suomen kieltä toisena kielenä yhtheensä 113 oppilhaale. Vaikka faakin nimi oon ​ <em type="italic">suomi </em>​ toisena kielenä, saattava oppilhaat valita kans ​ <em type="italic">kväänin </em>​ kielen. Se oon sen tähen ko Kunnskapsløftet oon määritelly ette kvääni ja suomi oon samanarvoset opetuskielet. </p>
<p>Suomen kieli toisena kielenä -faakin oppilasmäärä oon vähentynny dramaattisesti viimi kymmenen vuojen aikana. Korkein oppilasmäärä suomen kielen opetuksessa Norjan peruskoulussa oon ollu 1200 oppilasta. Utdanningsdirektoratet antoi NORUTille tehtäväksi selvittäät ette miksi oppilhaitten määrä oon vähentynny, ja NORUT antoi ulos raportin tästä 6vuona 2015. Raportissa sanothaan ette asia oon kompleksinen. Koulunomistaja jolla oon eesvastaus jakkaat tietoa ja järjestäät faakin, nostethaan suureksi syyksi.</p>
<p>Statistikit muisteleva ette jatkokouluissa oon vieläki vähemän oppilhaita. Kouluvuona 2013-2014 oli 22 oppilasta joile opetethiin suomen kieltä toisena kielenä. Näistä 18 oppilasta Finmarkussa ja 4 oppilasta Tromssassa. Kouluvuona 2014 oli Tromssassa tyhä yksi oppilas joka sai suomenkielen opetusta jatkokoulussa. Kouluvuona 2015-2016 ei ole enhään yhthään oppilasta.</p>
<p>Tromssan fylkinkomuuni toivoo ette opetustarjonan varmistethaan peruskoulusta alkaen ja kiini jatkokoulhuun saakka, siitäki huolimatta ette norjalaisen lain jälkheen ei ole pakko tarjota suomen ja kväänin opetusta jatkokoulussa. Selkeä ja offensiivi tarjonta jatkokoulussa saattaa olla myötä nostamassa oppilhaitten määrää kans peruskoulussa ja vaikuttaa siihen ette usheimat haluava opiskella kieltä universiteetissä. 6 ​NORUT rapport 14/2015: ​ <em type="italic">Kartlegging av årsaker til frafall fra finsk som andrespråk </em></p>
<p>Fylkinkomuuni kouluitten omistajana pittää järjestäät niin, ette oppilhaat jokka oon valinheet kväänin kielen opetuskieleksi peruskoulussa, saattava jatkata tätä kans jatkokoulussa.</p>
<p>Niilä oppilhaila joila oon ollu kväänin tahi suomen kieli toisena kielenä peruskoulussa, pittää olla maholisuus opiskella kieltä kans jatkokoulussa, vaikka heilä ei olekhaan ​ <em type="italic">oikeus </em>​ siihen. </p>
<p>Ko Tromssan fylkinkomuuni alottaa tämän toimen, niin se aikoo tehä yhtheistyötä kväänin ja suomen kielen ja kulttuurin kompetanssimiljöitten kans sekä Tromssassa ja Finmarkussa, maholisesti kans Suomessa ja Ruottissa. Lisäksi Tromssan fylkin kouluissa pittää olla maholisuus oppiat suomea vierhaana kielenä, jos tyhä oon nokko oppilhaita jokka haluava opetusta suomen kielessä, tahi ette jokku muut opetusresyrsit oon ekonoomisesti myötä tarjoamassa opetusta.</p>
<p>Ko hunteeraa Tromssan fylkkiä, niin kväänin ja suomen kieli ja kulttuuri oon eniten esilä Pohjas-Tromssassa. Pohjas-Tromssan jatkokoulussa oon kompetanssi muun myötä saamen kielen nettiopetuksessa, ja sen tähen oonki toivomus ette Pohjas-Tromssan jatkokoulu ottaa erityisen eesvastauksen kans kväänin ja suomen kielen opetuksesta. Tähän eesvastauksheen kuuluu kans jakkaat tietoa kväänikulttuurista ja suomalaisesta kulttuurista yhessä muitten kompetanssi-institusjuunitten kans Tromssassa, Finmarkussa ja maholisesti Suomessa ja Ruottissa. Pohjas-Tromssan jatkokoulussa oon kans opettaja jolla oon kompetanssi opettaat suomen ja kväänin kieltä paikan päälä.</p>
<p>Ette saama resyrsiä kväänin- ja suomen kielen opetuksheen, saatama tehä yhtheistyötä näitten kanssa: Kunnskapsdepartementet ved Utsanningsdirektoratet tahi Tromssan ja Finmarkun maaherrat, Tromssan ja Finmarkun fylkinkomuunit, Tromssan universiteetti - UIT Norges arktiske universitet, kielisentterit ja muut kväänin ja suomen kielen kompetanssimiljööt ja nettikoulupalveluksitten tekijät. Jos saatama käyttäät suomen kielen opetuksessa sitä materiaalia minkä oon tehty Suomessa, niin sitte jääpi enämen resyrsia satsata kväänin kielen opetuksheen.</p>
<p>Se on tärkeä ette näemä koko koulutustarjonan yhessä ja ette rekryteeraama kompetenttia opettajia. Jatkokoulutusta häytyy sen tähen vahvistaat.</p>
<p>Tromssan universiteetti antaa jo kvääniopetusta, mutta se oon rohki tärkeää ette usheemat opettajat saava maholisuuen oppiat kväänin kielen ja kultuurin ympäri. Tromssan ja Finmarkun maaherrat jakava niin käskettyjä jatkokoulutusoikeuksia ja sen tähen Tromssan fylkinkomuuni tahtoo ette vahvistethaan tätä oorninkia. Enämpi jatkokoulutusoikeuksia pittää tarjota opettajille jokka tahtova opettaat kväänin kieltä.</p>
<p><em type="bold">Toimet </em>● Turvata ette (usheemat) oppilhaat koko Tromssan fylkissä saava jatkata faakia <em type="italic">suomenkieli toisena kielenä </em>​kans jatkokouluissa ● ​Varmistaat ette oppilhaile annethaan jatkokoulussaki saman kielen (suomen tahi kväänin) opetusta ko oon annettu peruskoulussa ● Tehä yhtheistyötä muitten institusjuunitten kans ette suomen ja kväänin kielen opetusta saahaan paremaksi ● Freistaa saaha enämen esimerkkejä hyvistä paikalisista jatkokoulun opetusplaanoista ja opetusmateriaalista, ja kans ette näitä saattais vaphaasti käyttäät netissä ● Työtellä hallintoherrhoin päin niin ette saahaan stipendioorninkin kans suomen- ja kvääninoppilhaile jatkokouluissa ● Tehä Pohjas-Tromssan jatkokoulusta Tromssan fylkin kvääninopetuksen resyrsikoulu ● Perustaat koordinaattori-resyrsin saamen ja kvääni-/suomiopetuksheen </p>
<p>Pohjas-Tromssan jatkokoulhuun. Tämä tullee olla faakilinen ja pedagooginen apu kans kouluile joissa vailuu kompetanssi antaat suomen tahi kväänin kielen opetusta. 3.3 Kynsti, kreativiteetti ja kulttuurinen yhtheistyö</p>
<p>Tromssan fylkinkomuunilla oon erityinen eesvastaus ja uniikki maholisuus eistäät kväänikynstiä ja -kulttuuria omissa aktiviteetissa, esimerkiksi Pohjas-Norjan Regiuunimuusikkerioorninkin (Landsdelsmusikerordningen i Nord-Norge), Kulttuurisen koulusäkin (DKS) ja Kulttuurisen kävelykepin (Den kulturelle spaserstokken) kautta. Lisäksi Tromssan fylkinkomuuni oon myötä omistamassa Haltiin Kväänisentteriä joka oon tärkeä aktööri kynstin ja kulttuurin tieottamisessa ja produksjuunissa.</p>
<p>Fylkinplaanassa 2014-2025 seisoo ette kulttuuriyhtheistyötä rajoitten ylitte häytyy kehittäät paikalisten ja regiunaalisten initiatiivitten pohjalta, ja turvata vahvat sitheet kansoitten välilä pohjasessa. Kultuuritarjontaa häytyy kehittäät yhtheistyössä eri osapuolitten kans paikalisesti, regiunaalisesti, nasjunaalisesti ja internasjunaalisesti.</p>
<p>Kvääniorganisasjuunit oon tämän toimiplaanan meininkipreivissä tuonheet esile ette het tahtova selkeämmän kväänisatsauksen nuorten ja lasten kulttuuritarjonnassa, ja eriliikasesti <em type="italic">Kulttuurisen koulusäkin </em>​ sisälyksessä. Koulujen programmissa kuuluu olla nämät kynsti- ja kulttuurihaamut: scene-kynsti, musikki, filmi, visuaalinen kynsti, litteratyyri ja kulttuuriarpa.Tääpänä oon kuiten hirmusen vähän kväänitarjontaa ​ <em type="italic">Kultuurisessa koulusäkissä. </em>​Tromssan fylkinkomuunille oon tärkeää saaha aikaseksi dialoogin suorhaan kväänitten produksjuunimiljöitten ja resyrsi-ihmisten kanssa ja tällä laila saaha lissää kvääniproduksjuunia. Tromssan fylkinkomuuni meinaa ette se saattaa olla fiksua ensisti pykätä lyhykäisen aijan stimuleerinkioorninkin jolla nostethaan hyvitten kvääniproduksjuunitten määrää. </p>
<p>Oon jo olemassa hyvä yhtheistyö sekä Tornionlakson ja Pohjas-Suomen kieli- ja kulttuuriaktööritten ja Norjan kvääni-institusjuunitten välilä. Tyhä viimi vuositten aikana oon järjestetty usheita yhtheisprosjektia ja yhteisiä produksjuunia rajoitten ylitte.</p>
<p>Norrbottenin läänin ja Tromssan fylkinkomuunin yhtheistyösopimus oon tärkeä työkalu ​ <em type="italic">ko kattothaan rajoitten ylitte. </em>​Tämän päivän yhtheistyösopimus (2016-2018) sannoo ette: </p>
<p><em type="italic">Kumpiki osapuoli tahtoo kehittäät ja vahvistaat yhtheistyötä suhtheessa siihen mikä koskee kulttuuriarpaa, sekä lisätä yhtheistyötä museumitten ja alkupöräskansan/nasjunaalisten minoriteetitten kans. Tätä varten järjestethään mööttejä ja kehitethään tieonjakamista </em>(...).​ ​Sopimuksen uuestikirjotethaan vuojen 2018 aikana, ja Tromssan fylkinkomuunilla oon hyvät maholisuuet konkretiseerata yhtheistyötä kväänin kielen ja kulttuurin ympäri. </p>
<p>Kreativiteetti ja nokkela ajatteleminen oon tuntomerkki monissa tietotustoimissa meän fylkissä tääpänä. ​ <em type="italic">Kveeniluusit </em>​oon tietotusprosjekti jonka avula jaethaan tietoa nuorilta nuorile, samala laila ko Saamen tiennäyttäjät tekevä. Ero näitten välilä oon se, ette Saamen tiennäyttäjät saava staatilta rahhaa ja organisaattorina toimii Saamen korkeakoulu, mutta <em type="italic">Kveeniluusit </em>​-prosjekti toimii eelheen vapaaehtostyönä pienessä nuorittenorganisasjuunissa, </p>
<p><em type="italic">Kveeninuorissa. </em>​ Tromssan fylkinkomuuni meinaa ette oon rohki tärkeä jatkata </p>
<p><em type="italic">Kveeniluusit- </em>​prosjektia​ ​ja löytäät kestävän rahotuksen prosjektille. </p>
<p><em type="bold">Toimet </em>● Pykätä rahotusoorninkia niin ette saahaan enämen kväänin kynsti- ja kulttuuriproduksjuunia ● Nostaat esile kväänin kielen, histoorian ja kulttuurin ​ <em type="italic">Kultturisheen koulusäkkhiin </em>(DKS) ● Tarjota vähinthään yhen kvääniproduksjuunin ​ <em type="italic">Kulttuurisessa koulusäkissä </em>​ jokhaisen programiperioodin aikana ● Tarjota vähinthään yhen kvääniproduksjuunin ​ <em type="italic">Kulttuurisessa kävelykepissä </em>​ jokhaisen programiperioodin aikana ● Kartottaat produksjuunimiljööt ja ehottaat toimia jokka lissäävä kväänin kynsti- ja kultuuriproduksjuunitten määrää ● Tehä yhtheistyötä kväänin kynstintekijöitten ja Tornionlakson kulttuurimiljöön välilä, ja tehä yhtheisiä produksjuunia lapsia ja nuoria varten ● Olla myötä nostamassa kväänin kieltä, kynstiä ja kulttuuria koko Norjan </p>
<p><em type="italic">Kulttuurisessa koulusäkissä </em>● Tehä vielä näkyvämmäksi nykyset kuurto-oorninkit jokka oon myötä kehittämässä uusia produksjuunia ja tietotuskoulutusta ● Tehä yhtheistyötä ​ <em type="italic">Kveeninuoret </em>​-organisasjuunin kanssa niin ette löyämä hyvät oorninkit ​ <em type="italic">Kveeniluusit </em>​-prosjektin administreerausta, organiseerausta ja rahotusta varten niin ette saatama vahvistaat ja vieä etheenpäin ​ <em type="italic">Kveeniluusit </em>​-prosjektia, ja aijoma kans laajentaat prosjektia niin ette se täkkää koko maan ● Tehä näkyväksi ja nostaa esille kväänin kieltä ja kulttuuria yhtheistyösopimuksessa </p>
<p>Norbottenin läänin ja Tromssan fylkin välilä ● Pykätä kulttuurimööttejä saamelaisten ja kvääninuoritten ja nuoriso-organisasjuunitten välile ● Eesauttaat vierailuoorninkia suomenkielisissä miljöissä ● Innostaat yhtheistyöhön Pohjaskalotin institusjuunitten välilä</p>
<p>Suuret kiitokset arvokkhaista meininkistä!</p>
<p xml:lang="nob">Nord-Troms museum</p>
<p xml:lang="nob">Ihana</p>
<p xml:lang="nob">Språkrådet</p>
<p>Kväänimaanyhdistys</p>
<p>Paaskiviikon festivaalikävijät</p>
<p>Kveeninuoret</p>
<p>Haltiin kväänisentteri</p>
<p>Raisin biblioteekki</p>
<p>Raisin komuuni</p>
<p xml:lang="nob">Kvænangen qven og sjøsameforening</p>
<p xml:lang="nob">Universitetet i Tromsø</p>
<p xml:lang="nob">Tromsø museum - Universitetsmuseet</p>
<p xml:lang="nob">Finnmark fylkesbibliotek</p>
<p xml:lang="nob">Skibotn kvenforum</p>
<p>Kainun institutti – Kvensk institutt</p>
<p xml:lang="nob">Ruijan Kveeniliitto – Norske kveners forbund</p>
<p>Kvensk råd <em type="bold">4. LITTERATUURI </em></p>
<p xml:lang="nob">Kenneth Hyltenstam &amp; Tommaso Maria Milani: ​Kvenskans status: Rapport för Kommunal- og regionaldepartement och Kultur- og kirkedepartement​. 2003</p>
<p xml:lang="nob">NORUT raportti 14/2015: Kartlegging av årsaker til frafall fra finsk som andrespråk</p>
<p xml:lang="nob">Isotinkan mellinki nro. 15 (2000-2001): Nasjonale minoritetar i Noreg - Om statleg politikk overfor jødar, kvener, rom, romanifolket og skogfinnar</p>
<p xml:lang="nob">Nettilaijoitten linkit: ​https://no.wikipedia.org/wiki/Tornedalsfinsk ​(1.1.2017) http://www.eldia-project.org/index.php/en/news-events-ac/press-releases/452-fin-suomalais- ugrilaisia-vaehemmistoekieliae-tutkinut-eu-projekti-on-paeaettynyt</p>
</body></document>
