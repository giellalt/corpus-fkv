<document xml:lang="fkv" id="no_id"><header><title/><genre code="admin"/><author><unknown/></author><year>2021</year><wordcount>1905</wordcount><conversion_status type="standard"/><availability><license type="standard"/></availability><origFileName>varenkinniemen_kansalistaras.docx</origFileName><parallel_text xml:lang="nob" location="varangerhalvoya_nationalpark.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Sivu 1 </em></p>
<p><em type="italic">Varenkinniemen kansalistaras </em></p>
<p><em type="italic">Kartta ja informasuuni </em></p>
<p><em type="italic">Tervetulemaa Norjan kansalistarhaissiin </em></p>
<p><em type="italic">Sivu 2 </em></p>
<p><em type="italic">Tervetulemaa Varenkinniemheen </em></p>
<p><em type="italic">Tunturit ulettuva niin kauvas ko silmä kantaa. Täälä oon louhikot, jänkät ja rikkhaat laksot. Varenkinniemen kansalistaras oon osittain matala-arktisessa kliima-alassa, maisemassa joka haamustui ennen viimi jääkautta. </em></p>
<p>Varenkinniemi tarjoaa paljon jännittäviä mukkaelämyksiä. Tässä arktisessa maisemassa soppii hyvin kävelä ja hihata. Meilä oon paljon kalarikkhaita vesiköitä. Se oon tähelistä huomata ette kansalistarhaan polut ei ole merkattu, niin sie hääyt saattaa käyttää karttaa ja kompassia.</p>
<p>Mukan varrela sie saatat kohata isoja porotokkia. Varo ettet häiritte poroja jokka oon herkät kantama-aikana ja alkukesälä. Piä mielelä kiikaria ette näet likemin.</p>
<p>Varenkinniemi oon yksi Skandivaavian harvoista aloista mitä saatama kuttua ikivanhaksi. Se oon sen tähen ko viimi jääkausitten aikana raskas sisämaanjää kylmettyi kiini maahan saakka, ja tämä oon säilyttänny vaarat. Jää jätti luonthoon jäljet eli moreenirenkkhaat, mitä sie saatat kokia vaan harvoissa paikoissa muuala mailmassa.</p>
<p>Geoloogiset haamustukset Persfjordenin ja Sylttivuonon suojelualoissa oon väkevässä kontrastissa kansalistarhaan aukinaishiin tunturhiin. Läpi miljoonat vuoet oon meren paarot ja erosuuni pakkasen tähen haamustanheet kivet. Nämät kivet oon terävitten trollitten näköset, ja net oon nasunaalin turistipolun varrela.</p>
<p>Sandfjordnesetin luontoreservaatissa sie löyät hietatyynyalan joka oon eksponeerautunnu jäämertä vasten. Ytre Syltevikan luontoreservaatissa saatat nähä rannikkoluonon missä oon arktinen vaikutus. Sen hietatörmissä näkkyy viimi jääkauen maannousu, ja kunka meren erosuuni oon vaikuttannu kivilajikerthoin mikkä oon pääletysten.</p>
<p>Samala laila ko kartassa, saattava paikannimet muistela paljon tästä alasta. Paikannimet missä oon <em type="italic">kero, </em>muisteleva maisemasta missä oon korkeita vaaroja, vesierotuksia ja isoja pintoja joitten päälä oon louhikko. <em type="italic">Autsi </em>sen sijhaan muistelee pystöstä laksosta. Tämä oon hyvä tietää ko sie suunittelet mukan. </p>
<p><em type="italic">Sivu 3 </em></p>
<p>Kuva 1:</p>
<p>Jäätiköitten sulavesi loi terävät laksot rannikkhoon päin – Nattfjelldalen.</p>
<p>Kuva: Knut-Sverre Horn</p>
<p>Kuva 2:</p>
<p>Nasunaalia turistitietä pitkin Persfjordenissa, Sylttivuonon suojelualassa, sie saatat nähä kivet mikkä muistuttava teräviä trollia.</p>
<p>Kuva: Knut-Sverre Horn</p>
<p><em type="italic">Sivu 4 </em></p>
<p><em type="italic">Elämykset </em></p>
<p><em type="italic">Varenkinniemi tarjoaa monipuolisia luontoelämyksiä. Täälä oon arktinen maisema ja kasvitten ja elläimitten rikkhaus. Täälä oon paljon kokemuksia ja jännittävää kaikile kekkä tykkäävä lyhykäisistä päivämukista tahi pitemistä mukista ulkona, sekä kesälä ja talvela. </em></p>
<p><em type="italic">Hihtomukat </em></p>
<p>Pane sivakat jalkhoin ja sauvo menemhään Varenkin alale. Sie saatat alkaa mukan Annijoesta tahi Vesisaaren hihtostadionista. Näistä alotuspaikoista oon ajettu latuat <span type="quote">“Trefemogførr”</span>-lepokothaan saakka joka oon kansalistarhaan rajala (se jällää marsikuussa ja aprillikuussa). Ota mielelä pitemän mukan Köölhiin, kansalistarhaan korkeimphaan paikkhaan joka oon 636 m.m.y. Sinne pääset traseeta myöten mikä mennee linjamökitten kautta.</p>
<p><em type="italic">Linjamökit </em></p>
<p>Usiat linjamökit rakenethiin ennen toista mailmansottaa. Täälä saathiin linjatyötelijät ja heän hevoset levon ja säänsuojan. Net olthiin kans lymyämäpaikat partisaanitten taistelussa Finmarkun okkupasuunia vasthaan. Kumataalin ja Ortojärven välilä oon neljä aukinaista linjamökkiä. Helheim-linjamökkhiin pääset helpoimiten kesäaikana Ortojärvestä käsin. Viies mökki, Telegrafhytta, oon pohjasöystässä Sandefjorddalenissa.</p>
<p><em type="italic">Nattfjelldalen </em></p>
<p>Kesälä saatat kokia kurkkion Nattfjelldalenin sisimässä osassa. Ala mukan Suopusjoen kohalta Vesisaaressa, ja kävele merkittyä latuaa pitkin kiini kansalistarhaan rajale saakka. Mukan pittuus oon yhtheensä 18 kilomeetteriä, ja se kestää nuin 6–7 tiimaa.</p>
<p><em type="italic">Kalanpyytö </em></p>
<p>Ota ongen myötä mukale ja pyyä sinun oman ruan. Joissa ja järvissä saattaa tammukka, rautu, meritammukka ja merirautu tarttua koukkhuun. Muista ostaa kalakortin.</p>
<p><em type="italic">Lintupolku ja henkosilta </em></p>
<p>Kesälä saatat kulkia lintupolkua pitkin Kumataalissa. Sielä löyät informasuunin alan lintulajista. Kävele henkosillan tykö (7 km). Piian sie näet lohen mikä uipi suvanossa sillan alla?</p>
<p><em type="italic">Saamen museumi </em></p>
<p>Varenkinperän museumissa saatat tutustua merisaamelaisten histoorihaan. Täälä oon kans laukkupuoli, missä oon kartta ja infomasuunia kansalistarhaasta. Linnunkattelusuoja museumin alapuolela oon rohki hyvä jos haluat tietää enämpi alan linnuista.</p>
<p><em type="italic">Duodji </em></p>
<p>Saamelainen käsityötradisuuni, <em type="italic">duodji, </em>ellää vieläki Varenkinniemelä. Käsityöläiset (saam. duojárat) tekevä käsitöitä poronnahasta tahi muista raaka-ainheista, niin ko tuohesta ja sarvesta. </p>
<p><em type="italic">Sivu 5 </em></p>
<p>Kuva 1 (Hihtaaja):</p>
<p>Varenkintasan tunturia saatat tutkia hihtaamalla.</p>
<p>Kuva: Bjarne Riesto</p>
<p>Kuva 2 (Kävelijä koiran kans):</p>
<p>Niemimaala oon joksiki helppo kulkia ja sitä saattaa tutkia jalkaisin.</p>
<p>Kuva: Randulf Valle</p>
<p>Kuva 3 (Taivhaanvalkiat):</p>
<p>Bjørnskard-mökki, mikä oon yksi kansalistarhaan aukinaisista mökistä.</p>
<p>Kuva: Randulf Valle</p>
<p><em type="italic">Sivu 6 </em></p>
<p><em type="italic">Fakta &amp; informasuuni </em></p>
<p><em type="italic">Varenkinniemen kansalistarhaan perustethiin vuona 2006 ja se oon 1804 km 2 . </em></p>
<p><em type="italic">Missä oon Varenkinniemen kansalistaras? </em></p>
<p>Vuorean, Vesisaaren, Paattivuonon ja Uuniemen komuunissa mikkä oon Tromssan ja Finmarkun fylkin pohjaisimmassa ja öystäsimmässä osassa.</p>
<p><em type="italic">Kunka mie pääsen sinne? </em></p>
<p>Bussi: Tarkista nettisivulta snelandia.no</p>
<p>Biili: Rv 890/891 Paattivuonhoon. Tie Syltefjorddalenhiin oon auki kesälä.</p>
<p>E6 Varenkinperän kautta ja Nasunaalin turistitien E75 kautta Vuorehaan,</p>
<p>ja Fv341 Smelrorista Hamnepärhiin (auki kesälä)</p>
<p>Hurtigruta: Vuorehaan, Vesisaarheen ja Paattivuonhoon</p>
<p>Flyyi: Vesisaaren, Vuorean tahi Paattivuonon lentohaminhaan</p>
<p><em type="italic">Nasunaali turistitie </em></p>
<p>Nasunaali turistitie Varenki E75 alkaa Varenkinperästä ja kulkee Vesisaaren, Vuorean ja Hamnepärin kautta.</p>
<p><em type="italic">Informasuunipaikka </em></p>
<p>Laukkupuoli joka oon Varenkin saamelaismuseumin tykönä Kumataalissa (Komagdalen – Stuorrajohka)</p>
<p>Kiiperi (Kiberg – Bierge), näyttely sisälä, auki juunikuusta kiini septemperikuuhun saakka</p>
<p><em type="italic">Alotuspaikat </em></p>
<p><em type="italic">Kesälä: </em></p>
<list><p type="listitem"><em type="italic">Nattfjelldalen – Idjaavže </em></p>
<p type="listitem"><em type="italic">Komagdalen – Stuorrajohka – Kumataali </em></p>
<p type="listitem"><em type="italic">Ordo – Oarddajávre – Ortojärvi </em></p>
</list><p><em type="italic">Talvela: </em></p>
<list><p type="listitem"><em type="italic">Vesisaaren hihtostadion </em></p>
<p type="listitem"><em type="italic">Polarsletta stadion Annijoessa </em></p>
</list><p><em type="italic">Turisti-informasuuni </em></p>
<p><em type="italic">Vuorean komuuni </em></p>
<p><em type="italic">Vesisaaren komuuni </em></p>
<p><em type="italic">Paattivuonon komuuni </em></p>
<p><em type="italic">Unjárga/Uuniemen komuuni </em></p>
<p><em type="italic">Likheiset suojelualat </em></p>
<p><em type="italic">Makkaurhalvøyan luontoreservaatti, Barvikmyran ja Blodskytoddenin luontoreservaatti, Sonnijärven suojeluala, Kumalahen luontoreservaatti, Sarvisaaren luontoreservaatti, Ekrean luontoreservaatti, Uuniemen luontoreservaatti, Varenkinperän luontoreservaatti, Tenojoensuun luontoreservaatti </em></p>
<p><em type="italic">Hallitteminen ja valvominen </em></p>
<p>Staatin luononvalvominen: naturoppsyn.no/vadso / naturoppsyn.no/tana</p>
<p>Lähätä SMS-mellingin tähän telefuuninumerhoon:</p>
<p><em type="italic">Sivu 7 </em></p>
<p><em type="italic">Elläimet &amp; kasvit </em></p>
<p><em type="italic">Varenkinniemelä oon monta Arktisen, öystäsen Sibirin ja kans eteläisemitten aloitten lajia. Harvat lajit pärjäävä tässä kliimassa, mutta net jokka pystyvä siihen, oon spesialistit. </em></p>
<p><em type="italic">Naali </em></p>
<p>Naali pärjää eriliikasen hyvin arktisessa korkiavaaran kliimassa. Varenkissa oon olemassa pieni joukko naalia, joka oon yksi Norjan uhatuimista nisäelläimistä, ja Varenkinniemelä työtelhään sen etheen ette pelastethaan net harvat mikkä oon jäljelä. Toisin ko naalijoukot etelämpänä maassa, oon Varenkin naali siotumpi rannikkhoon. Sen ravintonna oon muun myötä meren elävät, mutta pittää olla kans hyvät sopulivuoet ette net saattava saaha peniköitä.</p>
<p><em type="italic">Linnut </em></p>
<p>Varenkinniemi oon tärkiä ala usialle lintulajile, niin ko vesipääsky (fi), tunturikihu (fi), tunturikiuru (fi) ja pikkusirri (fi). Mettähanhi oon kansalistarhaan karaktäärilaji. Norjan issoin joukko mettähanhia oleskellee jänkissä. Tämä siirtolintu, jonka siipiväli oon 174 cm, oon norjalaisessa punasessa listassa. Jänkkäalat oon tärkiät kans muile lintulajile. Niistä yksi oon kovin uhattu kiljukka mitä sielä joskus saattaa nähä.</p>
<p><em type="italic">Poronhoito </em></p>
<p>Kansalistaras passaa täyelisesti poroile mikkä oon kesälaitumilla. Kevväilä porotokat siirethään tänne, niin ette porot saattava kantaa ja syöhä ruuhoa ja yrttiä läpi kesän. Maikuussa ja juunikuussa syntyvä vasat, ja net elävä ensimäisen puoli vuotta täälä ennen ko net siirethään talvilaitumelle. Poronhoito oon suojelualan kaikista tähelisin elämänkeino.</p>
<p><em type="italic">Kukat </em></p>
<p>Vyörimäaloissa ja joentörmitten karissa kasuaa harvinainen varenkinvalmu eli huippuvuortenunikko (fi). Yhessä sinirikon (fi) kans oon varenkinvalmu se kukka mailmassa joka kasuaa kaikista kauvimpanna pohjasessa. Altainkeltto (fi) oon yksi Norjan harvinaisimista kasvista. Kasvi pruukaa kasuta Aasiassa, ko taas Varenki oon aivan sen alan ulomaisimassa syrjässä missä kasvi löytyy. Kiini nykypäivhään saakka asiantuntijat uskothiin ette laji oli kuolu pois Norjassa. Koe kukat arktisessa mettärajassa Syltefjorddalenin luontoreservaatissa. Se oon yksi mailman pohjaisimmista lehtimettistä.</p>
<p><em type="italic">Sivu 8 </em></p>
<p>Kuva 1 (linnut ilmassa):</p>
<p>Tunturikihu (fi) Köölin juurela (Skipskjølen – Bealjáidčearru).</p>
<p>Kuva 2 (kukka):</p>
<p>Varenkinvalmu tahi huippuvuortenunikko (fi).</p>
<p>Kuva 3 (naali):</p>
<p>Talvikarvanen naali.</p>
<p>Kuva 4 (hanhi):</p>
<p>Täälä oon Norjan issoin joukko mettähanhia.</p>
<p><em type="italic">Sivu 9 </em></p>
<p><em type="italic">Histooria ja kulttuuri </em></p>
<p><em type="italic">Peurat, kalarikkhaat vesiköt ja vuonot missä oli paljon meren nisäelläimiä, teki sen ette pyytökansat asetuthiin ensistä Varenkinniemheen. Nyt täälä oon sekä saamelaisen, norjalaisen ja kväänin kulttuurin vaikutus. Porola oon aina ollu suuri merkitys täälä – entisen aijan peuranpyyöstä kiini nykypäivän pohjassaamelaisheen poronhoithoon saakka. </em></p>
<p><em type="italic">Vanha pyytökulttuuri </em></p>
<p>Varenkinniemen vanhimat pyytömuistot oon vanheman kivikauen aijalta. Asumapaikoitten jäljet näkyvä sekä rannikolla ja vaarassa. Siihen aikhaan pyytömiehet rakenethiin elläinhautoja, ampumasijoja, kokoama-aitoja ja johattama-aitoja niin ette pyytää peuroja mikkä olthiin laitumella. Arvelhaan ette jahti oli tärkiä syy siihen ette peurat kaothiin 1600-luvula, ja aikaa myöten otti poronhoito yli.</p>
<p><em type="italic">Asumapaikat </em>Saamelainen pyytökansa siirtyi vuoenaijoitten tahissa. Kesälä het asuthiin joitten ja vesiköitten likelä sisämaassa, ko talvileirit puolestansa olthiin pitkin rannikkoa. 1900-luvula se tuli tavalisempi asua yhessä paikassa läpi koko vuoen, ja moni valitti sillon Uuniemen komuunin asumapaikaksi. </p>
<p><em type="italic">Varenkin kväänit </em></p>
<p>1700- ja 1800-luvula suomenkieliset siirtolaiset tulthiin Suomen pohjasista osista ja Ruottin pohjasöystäsistä osista Varenkhiin. Täälä oli runshaasti luononresyrsiä niin ko elläimiä, kaloja ja marjoja. Hilloitten kokoaminen oli tärkiä resyrsi Varenkin väele. Kväänit olthiin taitavat maapruukilaiset. Usiat jänkät niitethiin, niin ette saathiin ruan elläimille ja kans polttoturpheet.</p>
<p><em type="italic">Sivu 10 </em></p>
<p><em type="italic">Tervetulemaa tänne, ota vaarin luonosta </em></p>
<p><em type="italic">Tervetulemaa kansalistarhaasseen! Täälä saava sekä ihmiset ja elläimet sijan nauttia luonosta. Kansalistarhaat oon suojeltu luonto missä säilytethään elläimitten ja kasvitten monipuolisuutta. Met toivoma ette sie kans autat tässä, niin ette met kaikki saatama koota täältä mukkamuistoja kans tulevaisuuessa. </em></p>
<p><em type="italic">Jokamiehen oikeus. </em>Sie saatat kävelä ja hihata missä haluat. Kansalistarhaassa ei ole merkittyjä polkuja. Muista kompassin. Ota pausin missä haluat. Sie saatat panna teltan ylös mihin haluat, niin kauvon ko se oon yli 150 metteeriä asutusta talosta tahi mökistä. Varenkinniemelä sie saatat koota marjoja, sieniä ja tavalisia kasvia omhaan käytthöön. Se oon tärkiä ette perustamma kasvista ja elläimistä, olletikki pesimä- ja kantama-aikana. </p>
<p><em type="italic">Kulttuurimuistot. </em>Peuranpyytö jätti luonthoon jäljet joissa oon paljon histooriaa. Anna sen tähen kulttuurimuistot niin ko johattama-aiat, elläinhauat ja ampumasijat olla rauhassa, ja älä rakena uusia kivirovia. </p>
<p><em type="italic">Roskat. </em>Muista koota omat roskat ja ota net myötä kothiin. </p>
<p><em type="italic">Nuotion saatat sytyttää </em>15. septemperikuun ja 15. aprillikuun välisennä aikana ja muutonki jos oon varma ette siitä ei syty palo. Piä vanhoja nuotiosijoja jokka oon vesiköitten varressa. Sie saatat ottaa luonosta polttopuita kaffinuotiota varten, jos tehet sen varovaisesti. </p>
<p><em type="italic">Jahti ja kalanpyytö. </em>Kansalistarhaassa sie saatat jahata ja pyytää kallaa niin ko vaarassa muutoinki. Muista ette kansalistarhaan alassa A oon kieletty jahata 5. maikuun ja 9. septemperikuun välisennä aikana. Muista desinfiseerata ja puhistaa pyytöneuvot. Se ei ole luppaa pittää eläviä kaloja syöttönä. Älä vie elävää kallaa tahi märkiä pyytöneuvoja vesiköstä toisheen. </p>
<p><em type="italic">Koira kansalistarhaassa. </em>Koira saapi rohki hyvin olla myötä mukala, mutta 1. aprillikuun ja 20. aukustikuun välisennä aikana hääyt pittää koiran kiini. Kansalistarhaan A-alassa hääyt pittää koiran nauhassa 20. aukustikuuta alkain ja kiini 9. septemperikuuta saakka. Sinula oon velvolisuus kulkia varola, niin ette otat vaarin elläimistä ja ihmisistä vuoen ympäri. </p>
<p><em type="italic">Motoriseerattu kulkuneuvo </em>oon lähtökohtasesti kieletty kansalistarhaassa. Sie saatat kulkia skuutterilla joissaki aukinaisissa skuutterilatuoissa. </p>
<p><em type="italic">Vaattheet ja kamppheet. </em>Sää saattaa hopusti muuttua. Kesälä saattaa olla lämmintä ja sininen taivas, mutta kans matalat temperatuurit ja paksu konto. Sie hääyt itte arvela sään ja kelin, oman kunnon ja omat kyvyt, ja ottaa myötä passelit vaattheet ja kamppheet. Se ette kuljet vaarassa saattaa olla vaativaa. Mene mielelä mukale vaaraopphaan tahi paikalisen opphaan kans. Se oon turvalisempaa ja saat hyöylisiä tipsiä. </p>
<p><em type="italic">Hyvä plaana antaa hyviä mukkaelämyksiä! </em></p>
<p><em type="italic">Sivu 11 KARTTASIVU </em></p>
<p><em type="italic">Karttatieto Varenkinniemen kansalistaras </em></p>
<p><em type="italic">Tervetulemaa luonthoon </em></p>
<p>Tämä oon kartta jonka oon kehitetty merkkitavaralle Norjan kansalistarhaat. Kaikki norjalaiset suojelualat, henkkaamatta suojelukategoriasta, oon osa tästä merkkitavarasta. Nämät kartat oon kehitetty sen tieon pohjalta ette kunka suojeluallaa piethään ja mikkä alat oon herkät sille ette sielä käyhään. Tämä ei ole mukkakartta, mutta se antaa sinule ylinäkymän siitä tarjonasta mitä suojelualoissa oon, ja kans aloissa niitten ympärillä.</p>
<p><em type="italic">Informasuunipaikka </em>Varenkin Saamelainen Museumi – Várjjat Sámi Musea </p>
<p>Sie löyät hyvvää informasuunia kansalistarhaasta laukkupuolen tykönä mikä oon Varenkin Saamelaisen Museumin ulkopuolela Varenkinperässä. Mene mielelä kattomhaan meän kammia museuminalassa, linnunkattelusuojaa meren rannala, tahi käy kattomassa museumin unikkia näyttelyä. Sie saatat kans sytyttää valkian pannhuun ja lämmittää sinun niestan laukkupuolessa.</p>
<p><em type="italic">Alotuspaikka </em>Komagdalen – Stuorrajohka – Kumataali </p>
<p>Seittemen kilomeetterin jälkhiin sie tulet alotuspaikkhaan Kumataalhiin. Se vaihettellee kunka hyvässä kunnossa tiet oon. Se oon rohki hyvä jos biili oon korkia. Muutama sata meetteriä parkkeerinkipaikasta oon laukkupuoli ja nuotiosijat. Täälä sie saatat valittia ette alkaa mukan linjamökitten kautta tahi mennä lintupolkua myöten.</p>
<p><em type="italic">Alotuspaikka </em>Ordo – Oarddajávre – Ortojärvi </p>
<p>Ortojärven mökitten vieressä oon parkkeerinkipaikka, informasuunipaikka kansalistarhaasta ja laukkupuoli mikä oon nuotiosijan vieressä. Jos sie haluat käyä kansalistarhaassa, hääyt tavalisesti kaalata Sylttivuononjoen yli. Täältä sie saatat tutkia kansalistarhaan vestapuoliset osat.</p>
<p><em type="italic">Alotuspaikka </em>Nattfjelldalen – Idjaavže </p>
<p>Täälä sie saatat parkkeerata ko menet mukan Nattfjelldalenhiin. Aukia maisema ja ahas lakso minkä jäätikön vesi oon luonu, oon mahtava kokemus.</p>
<p><em type="italic">Informasuunipaikka </em>Kiberg – Bierge – Kiiperi </p>
<p>Kiiperissä löytyy näyttely mikä oon sisälä, ja informasuuni kansalistarhaasta. Täälä saatat opastua Varenkin maisemhaan. Alala oon ulkohyysikkä ja istumapaikkoja, ja rannala oon laukkupuoli mistä oon näkymä merele. Täälä sie saatat syöhä oman niestan.</p>
<p>Sivu 11. Karttasymbooli</p>
<p type="listitem">Parkkeerinki</p>
<p type="listitem">Veneyhtheys</p>
<p type="listitem">Nähtävä</p>
<p type="listitem">Syömäpaikka</p>
<p type="listitem">Yötymispaikka</p>
<p type="listitem">Turistimökki, ilman talonväkiä</p>
<p type="listitem">Soviteltu camping</p>
<p type="listitem">Laukkupuoli/linnunkattelusuoja</p>
<p type="listitem">Talvilatuat</p>
<p type="listitem">Kesäpolut</p>
<p type="listitem">Skuutterilatuat</p>
</body></document>
