<document xml:lang="fkv" id="no_id"><header><title>DSB Egenberedskapsinformasjon</title><genre code="admin"/><author><unknown/></author><translator><person firstname="" lastname="Kvensk Institutt" sex="unknown" born="" nationality=""/></translator><year>2025</year><wordcount>2419</wordcount><conversion_status type="standard"/><availability><license type="standard"/></availability><origFileName>DSB_Egenberedskapsinformasjon_Manus_til_oversetting_fkv.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kvääni (kvensk)</p>
<p>Näin olet myötä vahvistamassa Norjan valmhiutta</p>
<p>Neuvot omavalmhiuđesta</p>
<p>Tärkkee tieto</p>
<p><em type="italic">Direktoratet for samfunnssikkerhet og beredskap (DSB) </em></p>
<p>-direktoraatilta</p>
<p><em type="bold">Yhđen viikon omavalmhius </em></p>
<p>Kuinka sie ja sinun omhaiset pärjäättä jos virta katkee pitemäksi aikkaa? Mitä tehet jos vesi kattoo? Entä jos sie et voi käyđä kaupassa viikkhoon? Omavalmhius meinaa sitä ette oon varustannu ittensä semmoisten tilantheitten varale.</p>
<p><em type="bold">Norjan esivallat neuvoovat ette mahđolissiiman usheet oon varustanheet ittensä pärjäämhään ominpäin viikon. </em></p>
<p>Se oon sen tähđen ette kommuunit ja hätäpalvelut pittäävät prioriteerata heitä jokka ei pärjää ilman avutta kriisissä. Jos usheemat meistä pystyyvät pitämhään ittestä ja omhaisista huolen, Norjan kokonhaispuolustus vahvistuu – siis samfynnin kyky estäät etukätheen ja hantteerata kriissii ja sottaa.</p>
<p><em type="bold">Mitä saattaa tapattuut? </em></p>
<p>Met elämä mailmassa joka aleti muuttuu rauhattomamaksi – muun myötä kliimamuutosten, sottiin ja digitaalisten uhkiin seurauksenna. Vaikka enniimät assiit toimiivatki Norjassa niin ko pittää, met häyđymä kans varustaat ittemä sen varale ette rajusäät, pandemiat, onnettommuuđet, sabotaasit ja pahhiimassa taphauksessa sotatoimet saattaavat kohđata meitä.</p>
<p>Tämmöisillä kriisiilä saattaa olla suuret konsekvensit. Virtakatkos saattaa esimerkiksi johtaat siihen ette hanavesi, kloaakkisysteemi, maksotavat, internetti, mobiilitelefuuni ja mahđolisuus laittaat ruokkaa heittäävät toimimasta normaalisti.</p>
<p><em type="bold">Vahvista sinun omavalmhiutta! </em></p>
<p>Hyvä omavalmhius oon investeerinki sinun ja sinun omhaisten turvalisuutheen. Jos sie nouđatat tämän brosyyrin neuvoi, sie kykenet paremin hantteeraamhaan arkipäivän pienii häirityksii ja suuremppiita kriissii. Lisäksi olet myötä vaikuttamassa siihen ette esivallat saattaavat prioriteerata heitä jokka tarvitteevat enniiten appuu.</p>
<p>Muista ette muutama valmistelu oon paljon parempi ko ei yksikhään!</p>
<p>Kuva: Helitrans</p>
<p>Ota vaarin brosyyristä</p>
<p>Luje lissää veđen ympäri nettilaiđala sikkerhverdag.no.</p>
<p>Vesi</p>
<p>Sie tarvittet vettä juomisheen, ruvanlaitthoon ja hygieenhiin. Jos sinula oon varoiksi nuoin 20 liitterii juomavettä per persoona, sie täkkäät yhđen viikon minimumitarpheen jos hanaveđele tapattuis jotaki. Osan juomatarpheesta saattaa täkätä juusila, pryysilä ja muila alkoholittomila juomila.</p>
<p>Yksi mahđolisuus oon ostaat putikista kannui tahi flaskui joissa oon vettä. Toinen mahđolisuus oon se ette sie itte täytät kannui tahi flaskui hanaveđelä. Näin tehet sen:</p>
<p><em type="italic">1. Puhđistus </em></p>
<p>• Pese flaskut tahi kannut soovala ja veđelä, ja viruta hyvin.</p>
<p type="listitem">Täytä veđelä, ja lissää kaksi korkilista kloriinii per 10 liitterii vettä. Anna seissoot vähhiinthään 30 minuttii. Laske veđen pois ja viruta hyvin.</p>
<p><em type="italic">2. Täyttäminen </em></p>
<p>Kaađa kannut tahi flaskut täythöön kylmää, juokseevaa hanavettä.</p>
<p><em type="italic">3. Säilyttäminen </em></p>
<p>• Säilytä veđen pimmeessä ja kaalossa paikassa jossa ei ole suoraa auringonvalloo.</p>
<p>• Puhthaat kannut joissa oon puhđasta vettä saattaavat säilyyt vuossii ilman ette siitä tullee vaaralista juođa.</p>
<p><em type="bold">Vaikkee löyttäät sijan veđele? </em></p>
<p>• Se saattaa olla helpompi löyttäät sijan usheile pienile kannuile ko tyhä muutamalle isole.</p>
<p>• Sie saatat säilyttäät vettä kaapiissa, köökinpenkin alla tahi muissa paikoissa kotona jossa oon ylimääräistä sijjaa.</p>
<p>• Asutko rakenuksessa jossa oon yhtheisalloi? Kysy yhtheisomistukselta tahi asentolaakilta oonko mahđolisuus perustaat yhtheisen vesilaakerin.</p>
<p><em type="bold">Lämpö ja valo </em></p>
<p>Usheimissa asumahuonheissa oon elektrisiteetti tärkkein lämmityslähđet. Usheissa asumahuonheissa virta oon ainua lämpölähđet. Jos sähkö eli virta katkee talvela, niin sisälä saattaa tulla happelasti kylmä ja pimmee. Sinula pittää siksi olla plaana niin ette sie pysyt lämpimännä.</p>
<p>Nämät pittää sinula olla kotona:</p>
<p>• Lämpimät vaattheet ja peitot, tyynyt tahi nukkumapussit.</p>
<p>• Kynttilät, tulitikut tahi lighteri.</p>
<p>• Plakkarilamput tahi päälamput niin ette näjet pimmeessä (muista ylimääräiset batterit).</p>
<p><em type="bold">Vaihtoehtoinen lämmitys </em></p>
<p>• Varmista ette takan ja piipun oon hyväksytty ja net oon hyvässä kunnossa, ja ette sinula oon nokko polttopuita.</p>
<p>• Gassi- tahi parafiiniuuni jonka oon meinattu sisätilhoin, oon hyvä vaihtoehto jos oon virtakatkos.</p>
<p>• Sie saatat kans hunteerata pittäät varavirttaa, esimerkiksi aggregaattii tahi batterii jossa oon 230 volttinen virran ulosotto. Silloin sie häyđyt tuntteet reekelit ja neuvot siitä kuinka sitä käytethään turvalisesti.</p>
<p><em type="bold">Auttakkaa toinen toista </em></p>
<p>• Jos virtakatkos oon pitkäaikainen, ja sinula ei ole vaihtoehtoista lämmityslähđettä: Sovi kranniin, perheen tahi ystäviitten kans, ette saat olla heiđän tykönä.</p>
<p>Oonko sinula ittelä vaihtoehtoinen lämmityslähđet virrale, ja tunnetko jonku jolla ei ole sitä? Hunteeraa, saatatko sie tarjota heile sijan sinun tykönä jos kriisi tullee.</p>
<p><em type="bold">Näin vähenät lämpöhukkaa jos virta katkeis </em></p>
<p>• Sulje ovet ja henkkaa ylös täppeniitä lommiin välhiin.</p>
<p type="listitem">Henkkaa täppeniitä tahi kartiiniita klassiin etheen.</p>
<p>Luje lissää paloturvalisuuđen ja helposti pallaavan gassin turvalisen piđon ympäri nettilaiđala sikkerhverdag.no</p>
<p><em type="italic">Ruoka </em></p>
<p>Kriisin aikana ei ole varmaa ette sie saatat käyđä ostamassa ruokkaa. Siksi sinula pittää olla nokko ruokkaa viikoksi kaikile perheenjäsenille.</p>
<p>Hunteeraa, kuinka sie saatat valmistaat ruokkaa jos virta tahi vesi oon pois. Syö ensisti ruvan jossa oon lyhyt säilymisaika niin ko kylmä- ja fryysitavarat.</p>
<p type="listitem">Piđä huolen siitä ette sinula oon vähäisen enämen sitä ruokkaa jota sie tavalisesti syöt. Jos sie käyt kaupassa ennen ko kaapit oon tyyhät, sinula tullee aina olemhaan ylimääräistä tavaraa sinun laakerissa.</p>
<p>• Piđä tallessa ylimääräissii ruokatavaroita joissa oon pitkä säilymisaika ja joita saatethaan säilyttäät lomantemperatuurissa. Hyvät esimerkit oon: näkkileipä, kaurakryyni, hermeettiset bönnerit, hermeettiset leivänpäälykset, energiaplaatat, kuivatut hetelmät, sukulaati, honninki, keksut ja nötterit.</p>
<p>• Ruokatavarat joissa oon pitkä säilymisaika ja jokka vaattiivat lämmitystä oon esimerkiksi: pasta, riisi, pussivelli, jauhot, murkinahermetikki ja fryysikuivatut ruvat.</p>
<p>• Jos joku sinun perheenjäsenistä ei kestä vasittui ruokatavaroita tahi oon henkkaavainen jostaki, sie piđät suunitella sen varale.</p>
<p type="listitem">Jos sie aijot valmistella ruokkaa tormiköökin, gassiblussin tahi gassigrillin avula, sie piđät tarkistaat ushein, toimiivatko vehkheet ja oonko net oon hyvässä kunnossa.</p>
<p>Luje lissää omavalmhiuđen ja ruvan ympäri nettilaiđala sikkerhverdag.no</p>
<p><em type="italic">Omavalmhius maksamisessa </em></p>
<p>Maksosysteemit Norjassa oon varmat ja effektiiviset. Digitaaliset hyökkäykset, inhimilliset feilit, systeemifeilit tahi virtakatkos saattaavat kuitenki johtaat siihen ette systeemit ei ennää toimi niin ko pittäävät.</p>
<p>Jos sie et ennää voi maksaat niin ko pruukkaat, niin se oon hyvä ette sinula oon muitaki tappoi maksaat.</p>
<p type="listitem">Piđä usheemppiita maksokorttii. Piđä joko erilaissii maksokorttii (deebetti- tahi kredittikorttii) tahi pankkokorttii eri pankoista.</p>
<p>• Piđä käsirahhaa kotona, ja mielelä eriarvoissii ja vähempiarvoissii. Arvele summan sen jälkhiin kuinka monta tet oletta huushollissa ja mitä tet tarvittetta ostaat.</p>
<p>• Avvaa konton usheemassa pankossa siltä varalta jos se syntyis teknissii probleemiita yhđen pankon systeemissä.</p>
<p><em type="italic">Omavalmhiuđen tarkistuslista </em></p>
<p>Alapuolela oon eksemppeliitä niistä assiista joita sinula kannattaa olla kotona. Sie piđät käyđä läpi ittesti tarpheet ja päivittäät sinun laakerit reekelimäisesti. Muista ette peret, ystävät ja krannit saattaavat tehđä yhtheistyötä omavalmhiuđesta.</p>
<p><em type="bold">Ruoka ja vesi </em></p>
<p>• Kannut tahi flaskut joissa oon puhđasta vettä.</p>
<p>• Ruokkaa joka kestää säilytyksen lomantemperatuurissa.</p>
<p>• Grilli, keittämäapparaatti tahi tormiköökki.</p>
<p>• Ylimääräiset gassiastiit tahi polttoainetta.</p>
<p>• Ruokkaa ja vettä ruokkoelläimille.</p>
<p>• Vähäisen käsirahhaa ja usheempi maksokortti.</p>
<p><em type="bold">Lämpö ja valo </em></p>
<p>• Lämpimät vaattheet ja peitot, tyynyt tahi nukkumapussit.</p>
<p>• Tulitikut ja kynttilät.</p>
<p>• Polttopuita – jos sinula oon puu-uuni tahi takka.</p>
<p>• Gassi- tahi parafiiniuuni jonka oon meinattu sisäkäytthöön.</p>
<p>• Sopimus yöttymisestä.</p>
<p>• Plakkarilamput tahi päälamput jokka toimiivat batteriila, veivilä tahi aurinkoselliilä.</p>
<p><em type="bold">Tieto </em></p>
<p>• DAB-radio joka toimii batteriila, veivilä tahi aurinkoselliilä.</p>
<p>• Batterit ja laađattu batteripankko.</p>
<p>• Paperhiin kirjoitettu lista jossa oon tärkkeet telefuuninumerot niin ko esimerkiksi hätänumerot, lääkivahti, elläinlääkäri, peret, ystävät ja krannit.</p>
<p><em type="bold">Metesiinit ja hygieeni </em></p>
<p>• Metesiinit ja ensiapukamppheet.</p>
<p>• Juuttatabletit (koskee lapsii ja alle 40-vuotihaita raavhaita, lasta vasten olleeviita ja imettääviitä.)</p>
<p>• Hygieenikamppheet niin ko kosteusservietit, käsispriitti, rievut, toalettipaperi, tervheyssitheet ja tampongit.</p>
<p><em type="bold">Tarvittetko inspirasuunii? </em></p>
<p>Katto erilaissii omavalmhiuđen laakeriita ja printtaa tarkistuslistan nettilaiđalta sikkerhverdag.no</p>
<p><em type="italic">Metesiinit ja ensiapu </em></p>
<p>Kriisin aikana saattaa olla vaikkee päästä läpi ko rinkastaa metisiinilisheen hätänumerhoon tahi lääkivahthiin. Siksi se oon tärkkee ette ossaat perusensiappuu ja ette sinun asumahuonheessa oon ensiapukamppheet.</p>
<p type="listitem">Opettele perusensiappuu jos sinula oon mahđolisuus siihen.</p>
<p>• Sinula pittää olla ensiapukamppheet sinun asumahuonheessa. Jos sinula oon biili, niin sinula pittää olla ensiapukamppheet biilissä kans.</p>
<p type="listitem">Hommaa ylimääräisen laakerin jossa oon metesiiniitä ja metesiinilissii kamppheita joita sie piđät reekelimäisesti, ja joka riittää vähhiinthään seittemen päivän tarpheissiin.</p>
<p>Luo ittelesti rutiinin jossa sie käyt noutamassa uuđet kamppheet viimisthään viikkoo aijemin ennen ko laakeri tyhventtyy.</p>
<p>Piđä tallessa juuttatablettiita kotona (koskee lapsii ja alle 40-vuotihaita raavhaita, lasta vasten olleeviita ja imettääviitä).</p>
<p>Tabletit saattaavat suojata radioaktiiviselta juutalta mikä synttyy atoomionnettommuuksissa. Tabletit otethaan vain jos esivallat sannoovat niin.</p>
<p><em type="bold">Perusensiavun ohjheet </em></p>
<p>• Piđä huolen ette hengitystiet oon auki.</p>
<p>• Toppaa ulkoiset verenvuotamiset ja piđä loukkaantunheen persoonan lämpimännä.</p>
<p>• Arvioi hengityksen.</p>
<p>• Selvitä, oonko loukkaantunnu tajuissansa.</p>
<p>• Anna syđän- ja keuhkopelastusta.</p>
<p type="listitem">Käytä sydäniskurii.</p>
<p>Neuvotut ensiapukamppheet löyttyyvät nettilaiđalta sikkerhverdag.no</p>
<p><em type="italic">Hygieenia </em></p>
<p>Huono hygieenia saattaa johtaat tartunan ja tauttiin levviimisheen. Jos sinula ei ole vettä hanassa, niin persoonallinen hygieenia ja puhđistaminen tulleevat haastaavammaksi.</p>
<p>• Piđä tallessa kosteusserviettiitä, käsispriittii ja kertakäyttöhanskoi sinun asumahuonheessa.</p>
<p>• Piđä tallessa ylimääräistä hyysikkäpaperii ja roskapussii.</p>
<p>• Jos joku pittää rieppui, kuukautis- tahi saniteettiproduktiita, niin niitäki pittää olla ylimääräisesti laakerissa.</p>
<p><em type="bold">Jos vesi kattoo pitemäksi aikkaa </em></p>
<p>• Ole eriliikaisen tarkka persoonallisen hygieenian kans hyysikkäkäynin jälkhiin ja ennen ruvanlaittoo.</p>
<p>• Piđä sinun asumahuonheen korjattunna ja puhthaana. Paiskaa roskat ja ruvanrästit niin ette estät bakteerioita ja tuhoelläimiitä levviimästä.</p>
<p>• Jos hyysikkää ei voi käyttäät, niin sie saatat laittaat varahyysikän panemalla kahđenkertaisen kantamapussin hyysikkäistuimheen tahi ämpärhiin. Kantamapussit siđothaan kiini tupulttisolmela ja paiskathaan rästiroskhaan.</p>
<p>• Kriisin aikana saatat pittäät vettä mikä oon asumahuonheen lämminvesiastiissa. Veđä töpselin seinästä ennen ko sie alat laskemhaan vettä astiin pohjassa olleevasta dreneerinkihanasta. Vettä ei piđä juođa.</p>
<p>• Sie saatat hunteerata kovota vettä katolta, jovista tahi makkeeveđestä hygieenitarpheita varten. Ymmärä kuitenki ette tämä vesi saattaa olla pahasti ryötytetty ja käyttökelvoton jos sinun alassa oon tapattunnu atoomilaskeutumissii tahi keemilissii ulvoslaskui. Haje siksi tiettoo esivalloilta ennen ko piđät semmoista vettä.</p>
<p><em type="italic">Tieto ja kommunikasuuni </em></p>
<p>Kriisiissä oon tärkkee ette sie saat tiettoo esivalloilta siitä mitä tapattuu, ja mitä sie piđät tehđä. Siksi sie piđät varustaat ittesti siihen kuinka sie saat tiettoo jos virtaverkko, mobiiliverkko tahi internetti heittää toimimasta.</p>
<p>Haje tiettoo esivalttoin kanaaliista ja redaktöörijohđetuista journalistisista meedioista jokka kuuluuvat</p>
<p><em type="italic">VÆR VARSOM-plakaatin </em></p>
<p>ja redaktööriplakaatin alle. NRK P1 oon valmhiuskanaali jonka tehtävä oon varmistaat tiettoo kuunteliijoile, kans silloin jos muut uutismeediat ja julkiset nettilaiđat ei ole saatavilla.</p>
<p>• Sinula pittää olla DAB-radio joka toimii vaikka virta kattoo. Niitä oon olemassa erilaissii varianttii jokka toimiivat batteriila tahi jokka laattaanttuuvat aurinkoselliin tahi veivin voimala. Muista ette sie saatat kuunela radioo ja laađata mobiilin biilissä.</p>
<p>• Sinula pittää olla batteripankko jonka sie jammisti laattaat täythöön.</p>
<p>• Kirjoita tärkkeet telefuuninumerot paperhiin siltä varalta ette sie häyđyt lainata telefuunin.</p>
<p>• Tarkista sinun kommuunista, oonko kohtaamispaikkoi tahi muita oorninkkiita josta saatat löyttäät tiettoo jos virtaverkko ja televerkko oon alhaala.</p>
<p>• Jos sinula oon pääsy internetthiin, mutta mobiiliverkko ei toimi: tarkista, oonko mahđolista aktiveerata puhelut Wi-Fin avula sinun telefuunissa, ja oonko sinula äppii telefuunissa jokka kommuniseeraavat Wi-Fin kautta.</p>
<p>• Tarkista, oonko perheenjäsenillä tahi krannila abonnementti joka toimii eri mobiiliverkossa ko sinun.</p>
<p><em type="bold">Ole lähđetkriittinen </em></p>
<p>Kriisitilantheet oon sekavat, ja väärä tieto saattaa helposti levitä. Tämä saattaa tapattuut siksi ko itte kriisitilanet luopi sekkaanusta ja väärinymmäryksiitä. Tahi siksi ko joku vasiten levittää väärii tiettoi, esimerkiksi sen tähđen ette halluu horjuttaat samfynnii. Se tieto jonka sie saat, vaikuttaa sinun päätökshiin. Sen tähđen oon tärkkee ette sie tarkistat tietolähtheet ja hunteeraat minkälaista tiettoo sie jajat etheenpäin.</p>
<p>• Hanki tiettoo esivalloilta ja redaktöörijohđetuista journalistisista meedioista.</p>
<p>• Ole erittäinki valvheila ko kuulet tiettoo joka vaikuttaa ylättäävältä, pölättäävältä tahi suututtaavalta.</p>
<p>• Tarkista, kuka oon tieđon lähättääjä. Jokku saattaavat levittäät väärii tiettoi vasiten.</p>
<p>• Ole tietoinen siitä ette kaikkii tekstii, äänii, kuvvii ja videoita saatethaan manipuleerata.</p>
<p type="listitem">Hunteeraa, minkälaista tiettoo sie jajat etheenkäsin.</p>
<p><em type="italic">Varraaminen </em></p>
<p>Hätävarraus oon tienasti Norjan esivalloilta. Ko sattuu vakava tilanet jossa elämä ja tervheys oon vaarassa, sinun mobiilitelefuunhiin saattaa tulla hätävarraus. Se eđelyttää ette sinula oon 4G- tahi 5G-täkninki.</p>
<p>Varrausrustingit oon sijoitettu suurimphiin kaupunkhiin ja tivispaikkhoin. Ko sireenit tyyttäävät kolme sarjaa joitten välissä oon yhđen minutin pausi, se meinaa <span type="quote">“tärkkee mellinki – haje tiettoo”</span>. Kuuntele esimerkiksi NRK P1:tä. Jos sireenit varraavat lyhyvillä tyytiilä nuoin yhđen minutin aijan, se meinaa <span type="quote">“hyökkäysvaara - hakkeuđu suojhaan”</span>. Ko sireenit tyyttäävät yhtenäisesti puolen minutin aijan, se meinaa ette vaara oon ohi.</p>
<p><em type="italic">Yhtheinen omavalmhius </em></p>
<p>Yhtheistyö ja yhtheishenki oon suuri resursi kriisiissä. Puhu niitten kans jokka oon sinun ympärillä siitä mitä saattaa tapattuut ja kuinka tet aijotta pärjätä yhđessä.</p>
<p><em type="bold">Löyđä sinun oman valmhiusystävän </em></p>
<p>Selvitä, kuka saattaa tarvita sinun appuu ja keneltä sie saatat saađa appuu. Ko perheenjäsenillä, ystävillä ja kranniila oon erilaissii ominaisuuksii ja tietämyksii, net saattaavat täyđenttäät toinen toista.</p>
<p>Tässä muutama esimerkki siitä kuinka tet saatatta auttaat toinen toista:</p>
<p>• Ensiapu jos oon loukkaantunnu.</p>
<p>• Huolenpito ja tuki.</p>
<p>• Oleskelu ja yöttyminen jos joku jouttuu lähtemhään evakkhoon omasta kođista.</p>
<p>• Käänttäät ja selittäät tieđon mikä tullee esivalloilta.</p>
<p>• Praktilinen apu kamppheitten ja työkalluin käytössä.</p>
<p>• Ostaminen, kantaminen ja kuljetus.</p>
<p>• Kamppheitten ja tavaroitten vaihetus tahi vaihetuslaina.</p>
<p>• Lainata mobiilitelefuunin jonka oon yhđistetty eri verkkhoon ko sinun telefuunin.</p>
<p>• Yhtheinen ruvanlaitto.</p>
<p><em type="bold">Vapaaehtoiset organisasuunit </em></p>
<p>Kriisiin aikana oon vapaaehtoiset organisasuunit, uskontokunnat ja elämänkattomussamfynnit myötä ratkaisemassa tärkkeitä tehtäviitä. Hommaa ittelesti ylinäkymän vapaaehtoisista organisasuuniista ja laakiista sinun likimiljöössä. Ole mielelä innokas vapaehtoisheen valmhiutheen.</p>
<p><em type="italic">Asumaselskaapin omavalmhius </em></p>
<p>Asentolaakin tahi yhtheisomistuksen styyri saattaa hunteerata sitä, perustethaanko yhtheisen omavalmhiuslaakerin. Assuujat saattaavat yhđessä laakrata esimerkiksi juomavettä kellarissa tahi muissa yhtheisaloissa.</p>
<p><em type="bold">Psyykkinen tervheys kriisiissä </em></p>
<p>Ko ihminen kohtaa kriissii ja epävarmuutta, se oon normaalii kokkeet huolii, negatiivissii ajatuksii, huonoo unta, levottommuutta ja muita vahvoi tuntheita. Jokku ihmiset kokkeevat tämän vahvemasti ko muut.</p>
<p>• Käytä aikkaa assiissiin joile sie saatat tehđä jotaki, ja mielelä jotaki konkreettista joka saattaa auttaat sinnuu kokkoomhaan sinun ajatuksii ja olemhaan läsnä.</p>
<p>• Ylläpiđä sinun tuttui rutiiniita mahđolissiiman hyvin, esimerkiksi fastoi aterioita ja persoonallista hygieeniaa.</p>
<p type="listitem">Käy toisten ihmisten tykönä. Ota kontaktii ystäviitten, perheen ja muitten kans jos se oon mahđolista. Sosiaalinen kontakti anttaa meile mahđolisuuđen jakkaat ittemä ajatuksii ja tappoi hantteerata assiita.</p>
<p>Nettilaiđalta sikkerhverdag.no löyđät tipsii jokka saattaavat auttaat hantteeraamhaan ittensä tuntheita ja tukemhaan toissii kriisissä.</p>
<p><em type="italic">Olopaikat kriisiissä </em></p>
<p>Se, missä paikoissa oon turvalista oleskella, oon täysin kiini siitä mitä oon tapattunnu. Kaikkiin tärkkeintä oon hakkeet tiettoo ja nouđattaat esivalttoin neuvoi ja ohjheita.</p>
<p>Usheissa taphauksissa turvalissiinta oon pysytellä kotona. Toisin aijoin se saattaa olla tarpheelista jättäät kođin lyhykäiselä varrauksella.</p>
<p>Jos syttyy sota, niin sie saatat saađa ilmoituksen siitä ette sie häyđyt hakkeuttuut suojhaan. Jos turvalommii ei löyđy likialasta, sie piđät hakkeuttuut suojhaan kellarhiin tahi lomhaan joka oon rakenuksen keskelä.</p>
<p>Räjättyksissä klasit saattaavat särkkyyt, ja lasipalaiset saattaavat vahingoittaat heitä jokka oon likelä. Pysyttele siksi kaukana klasiista.</p>
<p><em type="bold">Jos sie häyđyt jättäät kođin </em></p>
<p>• Tehe plaanan siitä mihin sie saatat lähteet ja kuinka sie pääset sinne. Piian sie saatat lähteet sukulaisten tahi ystäviitten tykö tahi hytthään. Suuremissa onnettommuuksissa ja katastroofiissa perustethaan ushein evakueerinki- ja lähimäissentteriitä.</p>
<p>• Jos sie häyđyt jättäät ittesti kođin lyhykäiselä varrauksella, niin tärkkeintä oon muistaat lämpimät vaattheet/täppenit, mobiilitelefuunin, pankkokortin ja käsirahhaa, vähäisen ruokkaa ja juomaa, identifikasuunipaperit, metesiinit ja apuneuvot (esimerkiksi prillat, linsit, rullaattorin ja kuulotekniset kamppheet).</p>
<p>• Piđä huolen siitä ette sinula oon nokko polttoainetta tahi virttaa jos käytät biilii. Varusta ittesti sen varale ette trafikki saattaa olla kaoottinen ja eđetä hithaasti.</p>
<p><em type="bold">Turvalomat </em></p>
<p>• Turvalomat pittäävät suojela väkkee sotatoimiin vahingoilta.</p>
<p>• Esivallat varraavat ko oon tarpheelista hakkeuttuut suojhaan turvalomhaan.</p>
<p>• Ylinäkymä julkisista turvalomista löyttyy nettilaiđalta https://kart.dsb.no.</p>
<p type="listitem">Lisäksi oon usheita privaattirakenuksii joissa oon turvaloma. Nämät lomat oon meinattu heile jokka oleskelleevat rakenuksessa. Esimerkiksi: konttuurirakenukset, koulut, lastentarhaat, asentolaakit ja hotellit.</p>
<p><em type="italic">Hätänumerot </em></p>
<p>110 Palo</p>
<p>112 Pulettija (ko tarvittet appuu heti varsin)</p>
<p>113 Metesiinilinen hätätelefuuni (ko tilanet oon akutti ja elämä oon vaarassa)</p>
<p>14 12 Hätätelefuuni kuuroile ja heikkokuuloisille.</p>
<p>Hätä-SMS oon palvelu joka mahđolistaa sen ette sie joka olet kuuro, heikkokuuloinen tahi puhetvammainen pystyt ottamhaan yhtheyttä hätänumerhoin SMS:n (tekstimellingin) kautta. Ette sie saatat pittäät palveluu, sie häyđyt ensisti rekistreerata ittesti numeron nettilaiđala www.nodsms.no.</p>
<p>Omat nutaatit (tärkkeet telefuuninumerot ja muut hyöđyliset tieđot)</p>
<p>Brochure in different languages: sikkerhverdag.no</p>
</body></document>
