<document xml:lang="fkv" id="no_id"><header><title/><genre code="admin"/><author><unknown/></author><translator><person firstname="Merethe" lastname="Eidstø" sex="f" born="1984" nationality="NO"/></translator><translated_from xml:lang="nob"/><year>2018</year><wordcount>838</wordcount><conversion_status type="standard"/><availability><license type="standard"/></availability><multilingual/><origFileName>../Downloads/FFK/FFK 6 Kvensk bibliotektjeneste, Merethe og Karin 19.06.2018.docx</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p xml:lang="fin">Metoodi kuinka identifiseerata kvääniin/norjansuomalaisten rakenuksii</p>
<p>Nasjunaalisten minoriteettiin kulttuurimuistot oon numero kaksi Riikinantikvaarin listala, missä oon kymmenen prioriteerattuu teemaa jokka vailuthaan tahi oon huonosti representeeratut rahoitettuin kulttuurimuistoin listala. Tääpänä löyttyyy kuusi rauhoitettuu kvääniin/norjansuomalaisten rustinkkii Norjassa, ja yhtheensä 59 rakenusta. Se oon tärkkee ette saaha pareman ylinäkymän. Norsk institutt for kulturminneforskning oon sen tähen justhiinsa publiseeranu NIKU Raportin 91. Raportti selittää kuinka laitethaan metoodin ette identifiseerata geograafissii alloi missä saattaa olla kvääniin/norjansuomalaisten rakenuksii. Meiltä vailuthaan selvät kriteerit kuinka identifiseerata kvääniin/norjansuomalaissii rakenuksii. Eriliikaisen vaikkeet oon net paikat, missä saamelaiset, kväänit/norjansuomalaiset ja norjalaiset oon asunheet yhessä. Sen sijhaan ette tyhä kattothaan rakenustyyppii, niin raportti anttaa kuurttoo siihen ette kattothaan vähän laajemin assiita. Met piämä kattoot jokhaista allaa niin ko kokonaisuutenna ja yhtheispelinä maahanmuuttaajiitten rakenuskonstin ja jo olemassa olevan rakenuskonstin välilä, ja maiseman, materiaaliin ja ihmisten välilä. Sen tähen tämä metoodi pannee yhtheen daattaa rakenuksenrekisteristä SEFRAK (Sekretariatet for registrering av faste kulturminner) ja väjenrekisteriistä vuossiin 1865 ja 1910 välilä, ja Jens Andreas Friisin etnograafisista kartoista (1861, 1890). Prosjektin aikana 2017/2018 tämän metoodin testathiin muutamissa Yykeän ja Omasvuonon komuuniissa Tromssan fylkissä. Yhtheensä 24 maholista allaa oon identifiseerattu. Se oon arveltu ette näistä viielä alala oon iso potensiaali, ja yhekselä alala se oon keskisuuri maholisuus löyttäät kvääniin/norjansuomalaisten rakenuksii. Prosjektin johtaajanna oon ollu Elin Rose Myrvoll, ja Riikinantikvaari oon maksanu työstä.</p>
<p>Auttiitaloin muistelukset ja kuvat mikkä annethaan huntteeramista</p>
<p>Kirjailiija ja historikkari Øystein Morten ja fotograaffi Pål Hermansen oon antanheet ulos kirjan <em type="italic">Norske ødegårder : historien om stedene vi forlot </em>. Kirja käsittellee yheksen auttiita talloo, orjapuolelta eli etelävestasta käsin Helleren-nimisestä paikasta kiini Kalliniemheen saakka. Jokhaisen talon kohala kirjailiija hakkee tiettoi julkisista ja privaattiista kalttiista. Hän käväissee jokhaisessa paikassa usseesti, intervjuaa ihmissii kekkä oon asunheet sielä tahi kekkä tunnethaan talon histoorian ja tekkee hunteerauksii tieon palaisista. Lopuksi hän pannee yhtheen muisteluksen tapattumista, niin ko se oon saattanu tapattuut ko ihmiset oon alkanheet jättämhään paikan ja lopuksi farrinheet yhestä paikasta pois. Fotograaffi oon tehny kaikin puolin kunnon työtä. Kirjassa löyttyy kuvvii interiööristä, rakenuksista ja talon miljööstä. Fotograaffi oon ottanu paljon pikkuassiita myötä ja fotografeerannu usseesta vinkkelistä, kuitenki ilman peittämättä ette paikka oon puttoomalaila. </p>
<p>Kalliniemen auttiitalo Vesisaaren komuunissa oon Barentsin meren uloimaisela rannala. Sielä löyttyy niittyi, kiviaitoi ja rakenuksii mikkä oon hajjoomassa läjhään. Se näyttää ette 1800-luku ei ollu tyhä maastamuuton, mutta kans maahanmuuton aika. Ensimäinen omistaaja oli pois Kemijärvestä, Pohjais-Suomesta. Rakenus oon vuoelta 1866, ja saattaa olla ette siinä oon asunu suomalaissii, kekkä oon olheet kalanpyyössä vissiinä aikoina vuoesta. Hiljemin talon rakenethiin varengintaloksi, mihin oli rakenettu navettaosan. Kiini vuotheen 1943 se oli koti perheele kellä oli maapruuki ja elläimet sielä, ja sieltä het kans souethiin mertä. Soan aikana sielä tapattui jotaki dramaattista. Oli ampumista tyskälaisten biilikonvojin ja ryssiin torpeedovenheitten kans. Talo jäi justhiin tämän tapattuman keskele. Peret pärjäs hengissä, mutta het hääythiin farriit krannikylhään. Sen jälkhiin sielä ei ole ennää asunu kethään. Kirjailiija oon puhunu ellääviin perheenjäseniin ja kranniin kans, ja tällä tavala hän laittaa kuvan Kalliniemen arkipäivästä. Samhaan aikhaan muistelhaan norjansuomalaisten yhtheenkovotun histoorian. Se tullee selvästi framile ette <span type="quote">«kvääni»</span> oon sana, mistä enimät ei tykkää. Norjansuomalaisile se oon suomen kieli joka jällää, eikä se uusi kväänin kirjakieli. Tällä tavala kirjailiija tekkee selvää ette löyttyy erilaissii meininkkii nasjunaalisen minoriteetin sisälä, eli kvääniin ja norjansuomalaisten kesken.</p>
<p>Kirjasta <em type="italic">Norske ødegårder </em>oon tullu kaunis, omanlainen ja lukemisen arvoinen. Tekstit ja kuvat oon laitettu monipuoliseksi portretiksi jokhaisesta talosta, ilman kaunistelematta tahi praamailematta. Øystein Morten pannee oman prosjektin samfynnin perspektiivhiin ja näyttää ette Norjassa löyttyy 115 000 lopetettuu maapruukii vuoesta 1970 saakka. Tääpänä oon 30 000 pruukii missä ei asu kethään. Valtasyynä tähän oon ette maapruukissa oon tapattunnu muutoksii. Kirjailiija anttaa kans selvää kritikkii siitä, mitä hän käskee <span type="quote" xml:lang="fin">«innovasjuunikieleksi»</span> kulttuurimuistoraportiissa. Niiissä kuvvailhaan <span type="quote" xml:lang="fin">«arvon laittamista»</span> ja <span type="quote" xml:lang="olo">«produksjuunii»</span> minkä <span type="quote" xml:lang="swe">«aktöörit»</span> tehhään, ilman ette se saapi praktissii konsekvenssii säilyttämistä varten. </p>
<p type="title" xml:lang="fin">Uusi suomalainen romaani nykyaijan Varengista</p>
<p>Kirsi-Klaudia Kangas oon kirjoittannu romaanin Punainen myssy, mikä ottaa lukkiijan myötä Ekreijhaan, Varenginvuonhoon missä <span type="quote">”kvääni”</span> Eilif Sildonen ja hänen ämmä Gudrun elläävät heiđän pensionistielämää. Heilä ei ole lapsii. Elämä mennee turvalisesti ja hithaasti etheenpäin jokapäiväisten rutiiniitten ja tekemisten kans.</p>
<p>Yhtenä päivänä lähtee Gudrun ulkomaile feeriälle ja Eilif jääpi yhđen viikon yksin kottoo. Fiervassa kohtaa hän tyskälaisen tyristin kuka assuu asumapiilissä parkkeerinkipaikassa likelä lintuvaaraa. Tyskälainen alkkaa ottaat kuvvii Eilifistä ko hän kokkoo puita fiervassa. Heilä ei ole yhtheistä kieltä. Eilif freistaa pyssyyt kaukana hänestä. Vanhaat muistot sota-aijasta tulhaan takaisin. Samassa tulhaan muut pimmeet muistot framile ja ottaavat yli hänen ajatukset. Muun myötä silloin ko het käythiin merelä veljen kans ja veli hävis.</p>
<p>Muutaman päivän jälkhiin Eilif ei ennää näje tyskälaista, mutta asumapiili seissoo aina siinä missä oon seisonu. Esikerran monheen vuotheen mennee Eilif ylös lintuvaarhaan ja kohđattellee sen värreimän mitä saatat ajatella....</p>
<p>Kirja muistelee vihan, pölön ja syyntunttheen ympäri ja kohđi loppuu kans antheeksianttaamisen ympäri ja siitä, ette oon mahđolisuus ottaat uuđen tien ittehen elämässä. Kirjailiija lopettaa muisteluksen yllättäävälä tavala ja siinä oon kans toivoo.</p>
<p>Luonon ja ympäristön kuvvaukset oon niin elläävät ette sie tunnet meren tuulen ihhoo vasten ja kuulet ette kajava kiljaissee. Kirjailiija oon itte illustreeranu kirjan kaunhiila tägningiilä.</p>
<p>Kirsi-Klaudia Kangas oon suomalainen journalisti, illustratööri ja kuvakynstnari. Hän oon asunu yli 20 vuotta Pohjais-Suomessa ja assuu nyt Keuruussa.</p>
<p xml:lang="fin">Suomenkielinen teksti.</p>
</body></document>
