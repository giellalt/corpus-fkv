<document xml:lang="fkv" id="no_id"><header><title>Informasjonsbrev SAMINOR</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>1588</wordcount><conversion_status type="standard"/><availability><license type="standard"/></availability><origFileName>Informasjonsbrev SAMINOR-kvensk.docx</origFileName><parallel_text xml:lang="nob" location="informasjonsbrev_saminor-norsk.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kysely/Kuttu osanotosta SAMINORin tutkimuksheen</p>
<p type="title">Mikä oon SAMINORin tutkimus?</p>
<p>SAMINOR oon väen tervheys- ja elämänolotutkimus aloissa, missä assuu saamelaisia ja norjalaisia. SAMINOR antaa daattapohjan tutkimuksele, joka antaa lissää tietoa tervheyestä, tauista ja elämänoloista väessä, joka assuu monietnisissä aloissa Pohjas-Norjassa. Fookus oon saamelainen väki. Tutkimuksen mooli oon eesauttaat ette työtelä epätervheyttä vasthaan ja parantaat tervheyspalvelustarjousta kaikile.</p>
<p>Tutkimuksen oon viety läpi kaks kertaa aijemin, viimi kerran vuositten 2012 ja 2014 välilä. Tutkimuksen tekkee Senter for samisk helseforskning, Tromssan universiteetti eli UiT Norges arktiske universitet.</p>
<p type="title">Miksi kuttuma sinun myötä?</p>
<p>SAMINOR 3-tutkimuksen mooliroikka oon persuunat jokka oon 40–79 vuotta vanhaat. Met kysymä sinun myötä tähän ko sie olet tässä ikäroikassa ja asut yhessä niistä komuunista jokka oon myötä tutkimuksessa. Kaikki asujat sinun komuunissa tahi valituissa komuunin osissa, jokka kuuluva tähän ikäroikkhaan, kuttuthaan. Sinun nimen ja adressin oon nouettu Skattedirektoratetilta / Statistisk sentralbyrålta.</p>
<p type="title">Miksi olla myötä SAMINORin tutkimuksessa?</p>
<p>Ko olet myötä tutkimuksessa, annat tärkeän avun tervheystutkimuksele. Tutkimuksen resultaatit saattava sanoa paljon väen tervheystilasta, ja se oon hyötylinen tieto komuunille, fylkinkomuunille, tervheysesivalloile ja Saametingale.</p>
<p>Osanottajanna sie saat vastaukset ittesti valitthuin pröövhiin, jos haluat net. Nämät vastaukset saattava olla hyötyliset ja interessantit tieot sinun ittesti tervheyestä.</p>
<p>Meile se oon tärkeä jakkaat resultaatit. Sen tähen komuunit saava oman raportin jossa oon oman komuunin resultaatit.</p>
<p type="title">Kunka tutkimuksen tehhään?</p>
<p>Net, kekkä kuttuthaan SAMINOR 3-tutkimuksheen, saava kysymäseeman ja kuttun jossa oon fyysisen tervheystutkimuksen aiankohta. Sie saatat vastata kysymäseemhaan digitaalisesti tahi paperilla. Siinä oon kysymyksiä muun myötä tervheyestä, sairhauksista ja elämäntavasta. Fyysinen tutkimus tapahtuu bussissa tahi vississä lukaalissa komuunissa. Ennen ko tulet fyysisheen tutkimuksheen, toivoma ette olet vastanu kysymäseemhaan. Jos et ole, niin saatat täyttäät sen sillon ko tulet fyysisheen tutkimuksheen. Jos tarvittet apua täyttämisheen, niin persunaali paikan päälä saattaa auttaat sinua. Kysymäseema oon yhtä tärkeä tutkimuksele ko fyysiset tutkimukset.</p>
<p type="title">Tästä met kysymä kysymäseemassa</p>
<p>Kysymäseemassa oon useat teemat sinusta ja teemoista jokka vaikuttava sinun tervheytheen:</p>
<p type="listitem">syän- ja verisuonitauit ja diabetes (sokkeritauti)</p>
<p type="listitem">Covid-19</p>
<p type="listitem">metesiinikäyttö</p>
<p type="listitem">fyysiset vaivat</p>
<p type="listitem">hammas- ja suutervheys</p>
<p type="listitem">alternatiivin metesiinin/tradisunellin puoskarin käyttö</p>
<p type="listitem">diskrimineerinki ja vihapraatti</p>
<p type="listitem">väkivalta ja väärinkäyttö</p>
<p type="listitem">funksuuniestheet</p>
<p type="listitem">tervheys- ja huolenpitopalvelukset – pito ja tytyväisyys</p>
<p type="listitem">millä tavala histooriset tapahtumat vaikuttava sinhuun tääpänä</p>
<p type="listitem">negatiiviset elämäntapahtumat</p>
<p type="listitem">ruoka</p>
<p type="listitem">elämänkvaliteetti</p>
<p type="listitem">mentaalinen tervheys</p>
<p type="listitem">kunka kliima ja luontoresursitten käyttö vaikuttava sinhuun</p>
<p type="listitem">työ/koulutus/ökonomia</p>
<p type="listitem">ryysiainheet eli päihtheet</p>
<p type="listitem">sosiaalinen kuurto ja hallitteminen</p>
<p type="listitem">fyysinen aktiviteetti</p>
<p type="listitem">uskonto</p>
<p type="listitem">kieli, etnisiteetti ja kulttuuri</p>
<p type="title">Tämän tutkima fyysisessä tutkimuksessa</p>
<p>Fyysinen tutkimus kestää nuoin 30–45 minuttia. Pääle 70-vuotiset osanottajat kuttuthaan vielä lisätutkimuksheen joka kestää suunile 30 minuttia. Met tehemä nämät tutkimukset:</p>
<p type="listitem">mittaama pittuuen ja painon, ja vyötärän ja ronkan ympärimitan</p>
<p type="listitem">mittaama syänrytmin (EKG)</p>
<p type="listitem">mittaama verenpainon ja lepopulssin</p>
<p type="listitem">mittaama tarttumavoiman</p>
<p type="listitem">mittaama kepposten kapasiteetin (spirometri) joiltaki valituilta osanottajilta</p>
<p type="listitem">otama veripröövin</p>
<p type="listitem">kysymä osanottajilta ette antaat kusipröövin</p>
<p>Lisätutkimukset yli 70-vuotisille:</p>
<p type="listitem">simppelit funksuunitestit, esim. ette istua alas ja nousta ylös ja balansitesti</p>
<p type="listitem">muisti- ja konsentrasuunitesti missä osanottajat häätyvä tunnistaat sanoja ja elläimiä ja yhistäät symboolia ja lukuja</p>
<p>Tervheyspersunaali tekkee kaikki tutkimukset.</p>
<p type="title">Tämän analyseeraama bioloogisissa pröövissä (K, L)</p>
<p>Veri- ja kusipröövistä analyseeraama nämät:</p>
<p type="listitem">verensokkerin tasat</p>
<p type="listitem">veren rasua-ainheitten tasat</p>
<p type="listitem">veriprosentin</p>
<p type="listitem">ajoksen marköörit kropissa</p>
<p type="listitem">erilaiset indikaattorit jokka muisteleva kunka sinun munhaiset toimiva</p>
<p type="listitem">COVID-19 (korona) vasta-ainheet eli antistoffit, tyhä valituilta osanottajilta</p>
<p type="listitem">vitamiinitasat</p>
<p>Pröövitten analyysit laakrathaan daattabaashiin yhessä sinun kysymäseeman vastausten kans. Veripröövitten rästit laakrathaan Tromssan universiteetin biopankkhoon niin ette niitä hiljemin saattaa käyttäät tutkimuksheen.</p>
<p type="title">Takasinmellinki</p>
<p>Jos sie haluat, saat tutkimuksen jälkhiin valituitten mittausten ja analyysitten vastaukset. Saat muun myötä tietäät sinun pittuuen, painon, kropinmittausindeksin (BMI), ronkan- ja vyötärän ympärimitan, verenpainon, lepopulssin, veriprosentin ja pitkänaian verensokkerin. Jos joku näistä mittauksista näyttää ette tarvittet metesiinistä hoitoa, niin met kehotamma ottamhaan kontaktin lääkin kans. Sie saatat kans valita ette et ota vasthaan pröövivastauksia, mutta jos joku prööviresultaatti vaatii nopeaa lääkihoitoa, niin saat tieon siitä.</p>
<p>Informasuunin tutkimusten ympäri, ja kans tulevat tutkimusresultaatit, muistelemma SAMINORin nettilaiala (www.saminor.no), aviisissa, sosiaalisissa meedioissa ja erilaisissa tapahtumissa ja kansanmöötissä.</p>
<p type="title">Tällä tavala laakraama tieot sinusta</p>
<p>Tieot sinusta, sinun vastaukset kysymäseemhaan, fyysisten mittausten resultaatit ja sinun bioloogisten pröövitten analyysit laakrathaan tulevaisuuen tutkimusta varten daattabaashiin, minkä daatankäsittelijä oon Tromssan universiteetti. Bioloogiset pröövit laakrathaan hyväksytyssä tutkimusbiopankossa Tromssan universiteetissa.</p>
<p>Kaikki tieot ja pröövit laakrathaan ilman nimeä ja syntymänumeroa. Se oon koodi mikä yhistää sinun tieot ja pröövit sinhuun. Tämä meinaa ette daatan oon anonymiseerattu. Koodiavvaimen säilytethään erilänsä sinun tervheystieoista. Pääsyn tähän koodiavvaimheen, joka saattaa yhistäät sinun tieot sinhuun, annethaan tyhä muutamalle ihmiselle.</p>
<p>Sinun tieot ja pröövit laakrathaan määrättömäksi aiaksi, paitti jos veät takasin sinun suostumuksen.</p>
<p type="title">Kenele annethaan pääsyn SAMINORin daatthoin ja bioloogisheen materiaalhiin?</p>
<p>Jokhainen, kellä oon tutkimuskompetanssi (tohturigraadi tahi vastava) ja kuuluu norjalaisheen tutkimusinstitusuunhiin, saattaa hakeat pääsyn ette analyseerata SAMINORin daattaa. Studentit saattava kans saaha pääsyn ette käyttäät SAMINOR-daattaa ko pääohjaaja oon prosektinjohtaja. Polletija, asuransiselskaapit tahi muut kommersiellit institusuunit ei saa pääsyä daatthoin.</p>
<p>Niin ette saaha pääsyn SAMINOR-materiaalhiin, tutkimusprosektit häytyvä hakeat SAMINORin prosektinstyyriltä luvan. SAMINORin daattaa saatethaan käyttäät tutkimusprosektissa ette antaat lissää tietoa tervheyestä, sairhauksista ja elämänoloista heilä, kekkä asuva Pohjas-Norjan monietnisillä aloila. Kaikissa tutkimusprosektissa, jokka käyttävä SAMINORin daattaa, pittää olla selvä hyötyarvo väele joka assuu tutkituila aloila ja/tahi saamelaisile.</p>
<p>Kaikki tutkimusprosektit, joissa haluthaan käyttäät daattaa tahi SAMINORin bioloogista materiaalia, häytyvä olla Norjan laitten ja määräyksitten raamitten sisälä. Heilä pittää kans olla tarpheeliset hyväksymiset ennen ko daattaa tahi bioloogista materiaalia annethaan käytthöön.</p>
<p>Kaikilta tervheystutkimuksilta missä saamelaiset oon myötä joukkona, tahi jokka noutava daattaa aloilta missä saamelaiset oon iso osa väestä, tahi tutkiva saamelaista etnisiteettiä, kieltä tahi kulttuuria, vaaithaan saamelaisten kollektiivisen suostumuksen. Tällaisen suostumuksen hääythään noutaat Sametingets Sakkyndig etisk komité for samisk helseforskningilta kaikile prosektille jokka käyttävä SAMINORin informasuunia.</p>
<p>Daattaa saatethaan kans lähättäät ulkomaile (kans EU/EÖSin ulkopuolele) tutkimusprosektitten käytthöön jos prosektijohtajalla oon virka norjalaisessa tutkimusinstitusuunissa ja jos persuunansuojelunoorningin ehot oon täytetty. Se saattaa olla aktuelli ette analyseerata bioloogisia prööviä ulkomaalaisessa laboratooriumissa (kans EU/EÖSin ulkopuolela).</p>
<p>Tutkijat saava tyhä net tieot mikkä tarvithaan ette vastata omhiin tutkimuskysymykshiin. Tutkijat saava tyhä pääsyn anonyymishiin daatthoin. Se meinaa sitä ette tieot, jokka saattava identifiseerata sinun, oon poistettu, niin ette tutkijat ei saa tietäät kuka sie olet. Ko tutkijat oon analyseeranheet valmhiiksi, het häytyvä poistaat kaikki tieot, mikkä het oon saanheet. Ko bioloogista materiaalia käytethään, niin pröövimateraalin rästit hävitethään tahi lähätethään takasin SAMINORile.</p>
<p type="title">Analyysitten takasinantaminen</p>
<p>Jos tutkimusprosektit käyttävä SAMINORin bioloogista materiaalia ja tekevä analyysit näistä pröövistä, niin resultaatit annethaan SAMINORile. Analyysiresultaatit laakrathaan muun SAMINORin daatan kans, ja niitä saatethaan käyttäät uuesti.</p>
<p type="title">Pröövitten geneettiset analyysit</p>
<p>Tulevaisuuessa tehhään piian geneettisiä analyysia niin ette tutkia sairhauksitten geneettisiä markööriä. Tämmönen tutkimus oon aktuelli tyhä jos sen mooli oon tärkeä ja hyötylinen saamelaisile. SAMINORin geneettistä materiaalia ei käytetä määrämhään sukulaisuuen tahi tutkia mistä saamelaiset tuleva. Sitä ei anneta polletijale, asuransiselskaapile tahi vastavalle. Kaikki pröövit laakrathaan ilman nimeä ja syntymänumeroa. Se oon koodi joka yhistää sinun tieot ja ja pröövit sinhuun.</p>
<p>Geneettinen tutkimus ei saata alkaat ennen ko nämät oon tehnheet ja hyväksynheet eettiset arvelukset: Sametingets sakkyndige etiske komité for samisk helseforskning, Regional etisk komité for medisinsk og helsefaglig forskningsetikk (REK) ja SAMINORin johtaja SAMINORin prosektistyyrin neuvosta.</p>
<p>Joissaki taphauksissa geneettiset analyysit saattava paljastaat kunka iso riski sinula oon ette saaha perinöllisen tauin. Tieto tällaisesta riskistä saattaa auttaat ette tauin havaithaan aijemin. Se saattaa kans antaat lissää huolta tulevaisuuen tervheyestä sinule tahi sinun lapsile, mikä saattaa olla aivan tarpeeton. Sen tähen ei kaikki halua ottaat vasthaan tällaista informasuunia, ja sie saatat ilmoittaat ette et halua informasuunia perinöllisistä tauista. SAMINOR antaa takasinmellingin ja siihen kuuluvan opastuksen tyhä jos etukätheinen estäminen tahi hoito oon maholista.</p>
<p type="title">Sinun tieot ja yhistäminen muihin rekisterhiin</p>
<p>Joissaki tutkimusprosektissa sinun daattaa SAMINOR-tutkimuksesta yhistethään sinun tiethoin muista rekisteristä. Tutkijat, jokka haluava yhistäät daatat muihin rekisterhiin, häytyvä saaha hyväksymisen voimassa olevan Norjan lain jälkhiin ennen ko saattava yhistäät daatat. Prosektille annethaan tyhä luvan yhistäät konkreettiset tieot jokka oon tarpheeliset ette vastata visshiin tutkimuskysymkshiin.</p>
<p>Tämä saattaa esimerkiksi olla nasunaalit rekisterit näistä: sairhauet, tienasti, sosiaalinen apu, koulutus, ammatti, sikhuusitten eli sairaaloitten diagnoosirekisterit, tahi tieot muista tervheystutkimuksista mihin sie olet osalistunu. Muutamat aktuellit rekisterit oon</p>
<p type="listitem">Kreftregisteret, Dødsårsaksregisteret, Hjerte- og karregisteret, infeksjonsregistre, Reseptregisteret, Medisinsk Fødselsregister, Norsk pasientregister, KUHR-databasen (Kontroll og utbetaling av helserefusjoner), trygdirekisteri FD-trygd, NAVin muut rekisterit, Statistisk Sentralbyrån rekisterit väestä, perheestä, trygditieot, koulutus, jne., histooriset rekisterit ja muut nasunaalit rekisterit ja väenräknäämiset.</p>
<p>Yhistäminen muihin rekisterhiin oon maholista 11-lukusen syntymänumeron avula, mikä kaikila Norjan asujilla oon. Tämän tehhään semmosella tavala ette tutkijat ei saa tietäät sinun identiteettiä. Yhistäminen rekisterhiin oon suojattu koodiavvaimen avula, jonka säilytethään erilänsä.</p>
<p>Jos osanottaja oon osalistunu useamphiin SAMINORin tutkimukshiin, saatethaan aijempia SAMINORin tutkimustietoja verrata uushiin tutkimustiethoin.</p>
<p type="title">Persuunansuojelu, sinun suostumus ja oikeuet</p>
<p>Sie valittet itte, ette haluatko olla myötä SAMINORissa tahi et. Sie saatat osalistuat vaikka et halua olla myötä tutkimuksen kaikissa osissa. SAMINORin osanottajanna sie suostut ette sinun tietoja ja bioloogisia prööviä saatethaan käyttäät tutkimusta varten määrättömäksi aiaksi. Suostumus jällää siksi ko sie maholisesti veät sen takasin. Sie suostut kans siihen ette saatat saaha kuttun uushiin tutkimukshiin tahi lisätutkimushiin jos se oon aktuelli.</p>
<p>Kaikila SAMINORin osanottajilla oon oikeus nähä mikkä tieot heistä oon rekistreerattu. Sinula oon oikeus ette väärät tieot sinusta oikasthaan.</p>
<p>Sie saatat koska tahansa vettäät takasin sinun suostumuksen. Jos et ennää halua olla myötä tutkimuksessa, saatat vaatia ette sisälekovotut pröövit ja tieot sinusta poistethaan, jos nämät tieot ei ole jo otettu myötä analyyshiin, käytetty tietheelisissä publikasuunissa tahi anonyymiseerattu. Jos haluat kattoat mikkä tieot SAMINOR oon laakranu sinusta tahi haluat vettäät takasin sinun suostumuksen, saatat ottaat kontaktin meihin e-postila saminor@uit.no.</p>
<p type="title">Kunka informasuunin jaethaan?</p>
<p>Saatat lukea SAMINOR-tutkimuksen ympäri meän nettilaiala (www.saminor.no). Sielä löyät ylösdateeratun informasuunin aktiviteetista ja tutkimusresultaatista. Lisäksi tutkimuksen presenteerathaan meediassa ja sosiaalisissa meedioissa (Facebook, Instagram).</p>
<p type="title">Yhtheyspersuunat</p>
<p>Senter for samisk helseforskning / UiT Norges arktiske universitet viepi SAMINOR 3-tutkimuksen läpi. SAMINORin faakilisella johtajalla, tutkija 1, dr.med Ann Ragnhild Broderstad, oon eesvastaus tutkimuksesta.</p>
<p>SAMINORin daatankäsittelijä oon Tromssan universiteetti. Se meinaa ette universiteetila oon pääeesvastaus siitä, kunka tieot laakrathaan ja kunka niitä saatethaan käyttäät.</p>
<p>Sie saatat ottaat yhtheyen Tromssan universiteetin eli UiT Norges arktiske universitetin persuunansuojeluvalvojan kans e-postila personvernombud@uit.no</p>
<p>Saatat ottaat yhtheyen Datatilsynetin tahi Statens helsetilsynin kans jos koet ette tietoja tahi bioloogisia prööviä ei käsitellä tervheysrekisterilain myötäsesti. § 23 til § 25.</p>
</body></document>
