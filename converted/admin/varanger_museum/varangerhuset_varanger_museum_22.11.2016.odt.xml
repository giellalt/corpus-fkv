<document xml:lang="fkv" id="no_id"><header><title/><genre code="admin"/><author><unknown/></author><translator><person firstname="Pirjo" lastname="Paavalniemi" sex="f" born="1960" nationality="FIN"/></translator><year>2016</year><wordcount>1833</wordcount><conversion_status type="standard"/><availability><license type="standard"/></availability><multilingual><language xml:lang="nob"/><language xml:lang="fkv"/></multilingual><origFileName>./Varangerhuset, Varanger museum 22.11.2016.docx</origFileName><parallel_text xml:lang="nob" location="varangerhuset_varanger_museum_22.11.2016.odt"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Varenkintalo oon uniikki talotyyppi Varenkissa. Se oli talo, jossa oli asumasija ja navetta saman katon alla. Lisäksi talon yhtheyessä saattoi olla kaja, laakerihuone, sauna, paakarihuone, kaivo ja kauppa tahi muita näärinkitoimia. Sisälä talossa oli huonheitten välilä gangi. Tämä oon se mikä tekkee Varenkintalosta erityisen.</p>
<p>Varenkintalo oon tärkiä kulttuurimuisto. Talon pykäthiin erityiselä tavala, ja siitä näkkee minkälaiset Finmarkun pytinkit olthiin ennen sottaa.</p>
<p>Tämmösiä taloja oon kans muuala mailmassa, mutta Varenkintalo oon erilainen ko muut talot. Varenkintalossa oon erityinen malli. Siihen oon vaikuttannu alan histooria ja eri kulttuurit. Talo oli monipuolinen, ja siinä otethiin huomihoon kliiman ja topografian. Varenkintalo oon tärkiä kulttuuriperintö kvääneile/norjansuomalaisile ja kans muule alan väele.</p>
<p>Håvard Dahl Bratrein kirjottaa Varenkintalon neljän päätyypin ympäri. Nämät talotyypit oon pykätty 1800- ja 1900-luvula.</p>
<p>Tässä näyttelyssä näemä muutampia tyypilisiä Varenkintalon huonheita; tuvan, köökin, työkaluhuonheen, väligangin, navetan ja saunan. Tämä meän Varenkintalon modelli näyttää aikaperioodin, mikä oon nuin 1930-luvulta kiini 1950-luvule. Fiinitupa oli koria ja pyntätty. Köökissä olthiin arkisin. Kööki oli työhuone, missä tehthiin ruokaa, syötethiin liinoja ja paikathiin verkkoja. Väligangissa säilytethiin tavaroita, joita käytethiin navetassa ja köökissä. Gangi yhisti navetan ja asumasijan. Näemä kans talon funksuunin ja tradisuunin. Met haluama näyttää jotaki siitä arkipäiväsestä elämästä siihen aikhaan, ko ihmiset vielä saathiin toimheentulon maanpruukista, fiskusta ja muista toimista.</p>
<p><span type="quote">«Varenkintalossa oli paljon sijjaa, sieltä oli hyä näkymä, ja met saatoima nähä koska toiset olthiin ulkona. Talon takkaa pääsimä suorhaan luonthoon. Met hihtasimma ylös tunturhiin jossa saima tyyrätä ja hypätä sivakoila. Talvela oli pimiä, ei ollu katunäköjä, ja vaan vähäsen näköä sisälä talossa, mutta met olima koko aijan ulkona. Mie en muista ette olis ollu huono sää. Kesälä met uima ylhäälä joessa, sielä missä vesi oli tyen.»</span></p>
<p xml:lang="nob">Varenkintalo-näyttelyn oon produseeranu: Varanger museum avd. Vadsø museum - Ruija kvenmuseum.</p>
<p>Kiitos kaikile kylälaakile, informaatile ja lahjanantajille, jokka oon olheet myötä Varenkintalo-prosektissa!</p>
<p xml:lang="nob">Graafinen produksuuni ja präntti: Prodata, Kirkenes</p>
<p>Kvääninkielinen käänös: Kainun Institutti - Kvensk institutt</p>
<p xml:lang="nob">Film: Fix Film.</p>
<p xml:lang="nob">Varenkintalon kuvat: Tore Poppe, publiseeranu: Einar Niemi (1983), digitaalinen versuuni museumista</p>
<p xml:lang="nob">Kuvat oon nouettu täältä: Vadsø museum - Ruija kvenmuseum, Ellisif Wessel/Varanger museum avd.  Sør- Varanger museum, Sophus Tromholt/Universitetsbiblioteket i Bergen, Knut Åserud, Randi Sjølie ja Monica M.Gebhardt/Varanger museum.</p>
<p xml:lang="nob">Kuvat, Reisäsentalo: Arvid Sveen.</p>
<p xml:lang="nob">Kuvat seinälä: Varangerregisteringene/Tromsø museum – Universitetsmuseet, Jakob L.S.Bredrup/Finnmarksbiblioteket.</p>
<p xml:lang="nob">Kuvat ikkunassa: Samuli Paulaharju/Museiverket Helsinki</p>
<p xml:lang="nob">Iso kuva tuvassa: Eino E. Drannem/Finnmarksbiblioteket</p>
<p>Kuva, uusi pesohuone navetassa: Bonytt/Norsk Folkemuseum,</p>
<p xml:lang="nob">Kuva, lypsäminen: Leif Ørnelund/Norsk Folkemuseum,</p>
<p xml:lang="nob">Kuva, heinälohta: Håkon Bauna/Vadsø museum - Ruija kvenmuseum</p>
<p>Näyttelyä varten oon saatu rahhaa täältä: Barentsinsekretariaatti ja Komunaali- ja uuistusdepartementti</p>
<p><span type="quote">«Ja tuppaa käytethiin sillon ko kvinneforeeninki kokkoontui ja jos het saathiin vierhaita Etelä-Varenkista»</span></p>
<p>Tupa, tahi <span type="quote">«fiinitupa»</span>, oli erityisiä tapahtumia varten. Siltiki ette talossa oli ahasta, ei tuppaa käytetty niin usiasti. Arkena talon väki ja krannit kokkoonuthiin köökissä. <span type="quote">«Fiinitupa»</span> oli juhlia varten. Sitä käytethiin jouluna, välhiin sunnuntaisin ja ko tuli vierhaita. Arjen ja juhlan välilä oli sen tähen suuri ero.</p>
<p><span type="quote">«Ja sitte pikkujouluna, eli 22. päivänä, tuothiin joulupuun suurimphaan tuphaan, jota ei käytetty ko pyhäpäivinä»</span></p>
<p>Ko fiinituppaa käytethiin harvoin ja sitä ei lämmitetty, niin se saattoi olla kylmänä suuren osan vuesta. Sillä laila säästethiin polttoainetta.</p>
<p xml:lang="nob"><span type="quote">«Kesälä vanhiimet pruukathiin nukkua tuvassa, ja talvela het nukuthiin nukkumahuonheessa.  Ko sillä laila het säästethiin turvetta»</span>.</p>
<p xml:lang="nob"><span type="quote">«-Joo, sielä ihmiset kokkoonuthiin… se oli yhen sortin kulttuuria. Nyt oon köökit niin pienet. Nyt het istuva tuvassa, mutta eihän se ole sama»</span>.</p>
<p>Kööki oli talon kokkoontumishuone ja tärkein arkihuone. Ko krannit kylästelthiin, het tulthiin köökhiin, ja het saatethiin istua puukassin päälä ja jua kaffia. Kööki saattoi olla kans nukkumahuone, missä slagpenkki oli sänkynä. Kööki oli monela tavala talon syän, sielä oli lämmin ja hyä ruan haiju. Köökissä kans tehthiin erilaisia töitä, sekä vaimoitten ja miehitten töitä. Sielä tehthiin ruokaa ja käsitöitä, paikathiin verkkoja ja syötethiin liinoja;</p>
<p><span type="quote">«- Met syötimä liinoja, kotona sisälä köökissä. Joo, köökissä ja gangissa kans, ko oli kylmä. Ja sillon ko oli lämmin, niin ko kevhäälä, met syötimä ulkona.»</span></p>
<p>Köökiuunin lämmitethiin turpheela, ko Varenkissa löyty enämen turvetta ko puita. Muutamisti kööki oli talon ainua huone, minkä lämmitethiin. Lämpimässä kuivatethiin kans vaattheita. Vanhoissa komfyyrissa oli etupuolela tanko, johon saattoi henkastaa hantuukin ette kuivuu. Lisäksi uunin ylipuolela oli naru tahi statiivi, johon kans saatethiin henkastaa vaattheita.</p>
<p><span type="quote">«Ja ko kaikki pojat tulthiin mereltä ko het laakissa pyyethiin lottaa, ja het tulthiin koko roikka kothiin, kylmetyksissä ja sillä laila, niin kaikki vaattheet henkastethiin köökhiin ette kuivuva»</span></p>
<p>Varenkintalossa ei ollu isoa kellaria. Sen sijhaan saattoi köökin laattiassa olla luukku alas kellarihuonheesseen, missä säilytethiin ruokaa.</p>
<p>Kalanpyytö ja maanpruuki antoi monenlaista ruokaa. Talossa oli elläimiä, ja lisäksi viljelthiin pottuja, kaalia ja raparperia.</p>
<p>Perheelä oli maitoa omasta takkaa, ja siitä tehthiin fiiliä tahi muita ruokia. Fiilin panthiin suurheen puuastihaan, eli fiilipunkkhiin. Fiili oon tavalinen ruoka Pohjasmaissa, ja sen tehhään hapatetusta maitokulttuurista. Finmarkussa oli kahenlaista fiiliä. Ko kväänit siirythiin Finmarkkhuun 1700- ja 1800-luvula, niin het tuothiin myötä heän oman sitkiän bakteerikulttuurin. Norjalainen fiili oli lyhykäisempi ja enämen niin ko gelé.</p>
<p>Filmissä, minkä näjet köökin seinälä, oon fiilin resepti.</p>
<p>Köökin klasinkarmi oon yksi esimerkki kväänitten rakenustavasta. Viinot klasiprätät piethiin kondensin ja veen poissa klasista. Sanothaan kans, ette se oli lestadianismin tähen ette taloissa oli viinot klasinkarmit, ko lestadianismi kielsi kukkatörpöt ja koristukset klasinkarmila. Ko karmit olthiin viinot ja kaitaset, niin se oli mahoton panna jotaki niitten pääle.</p>
<p><span type="quote">«Ihmisestä tullee puhas, kunnola puhas!»</span></p>
<p>Varenkissa sauna oon erityisen tärkiä, ja sillä oon pitkä tradisuuni. Se oon kulttuuri, minkä kväänit/suomalaiset tuothiin myötä ko asetuthiin tänne. Ennen krannit ja kyläläiset saunothiin yhtheisessä saunassa, mutta nyt perheilä oon omat privaatit saunat.</p>
<p>Sanothaan kans, ette kväänit Norjassa pykäthiin ensistä saunan, ja sitte pykäthiin talon. Sauna saattoi olla erilänsä, tahi se saattoi olla talon väligangissa tahi navettaosassa. Vasta jälkhiin 2. mailmansoan pykäthiin talhoin kellarin, jossa saattoi olla kans sauna.</p>
<p><span type="quote">«Saunavasta»</span> tahi <span type="quote">«vihta»</span> oon tradisuuni saunassa. Sillä lyöhään ommaa kroppia niin ette verenkierto paranee. Se kans puhistaa kropin. Varenkissa oon pruukattu käyttää pihlajaa tahi paijua.</p>
<p>Erilaiset saunat nimethään sen jälkhiin minkälainen kiuas niissä oon. Vanhiin saunatyyppi oon sausauna. Se oon sauna, missä ei ole piippua. Sausaunassa oon suuri kivikiuas. Kiukhaassa oon kivikasa, ja sen alle sytytethään tulen. Saun päästethään ulos seinän lunkasta tahi ovesta. Jälkiä tästä näemä Tuomaisentalossa, jossa oli sausauna vuotheen 1932 saakka. Sauna, jonka kiukhaassa oli piippu, tuli käytthöön 1930-luvula. 1950- luvula oli kans elektriskinen saunakiuas tavalinen. Kaikissa kiukhaissa oon kuiten se sama, ette net säilyttävä lämmön. Kivet pittää olla hyät, niin ette niistä tullee hyä löyly. Tumma ja malmirikas kivisortti oon paras.</p>
<p>Nykyaikhaan oon elektriskinen saunakiuas tavalinen sekä ylheisissä pesopaikoissa ja priivaatissa taloissa. Varenkissa monet tykkäävä ette puukiuas oon kuitenki paras. Sanothaan ette puukiukhaassa oon paras löyly.</p>
<p>Tärkein ero Varenkintalon ja muitten taloitten välilä oon väligangi, mikä yhisti asumasijan ja navetan. Asumasijasta saatethiin kulkia navetthaan ilman ette piti mennä ulos. Ko kuljethiin suorhaan navetthaan, niin gangin piti olla puhas. Sen tähen väligangissa oli matot laattiala.</p>
<p>Väligangissa säilytethiin ruokaa, kattiloita, patoja, fiilipunkkia ja maitospannia. Lisäksi sielä säilytethiin polttoainheita, saapphaita ja navettavaattheita.</p>
<p>Joissaki Varenkintaloissa oli paakariuuni. Paakariuuni saattoi olla kans väligangissa. Paakariuunila ja esimerkiksi navettauunila saattoi olla yhtheinen piippu. Nämät paakariuunit olthiin isot, ja niissä saatethiin leipoa monta leipää yhelä kerrala. Näitä uunia käytti koko krannilaaki yhessä. Krannivaimot tulthiin kerran viikossa paistamhaan leipää ommaa huushollia varten.</p>
<p>Tääpänä oon usiat väligangit pykätty uuesti, ja nyt sielä saattaa olla ulkogangi, pesohuone tahi nukkumahuone.</p>
<p>«Ämmi sai huonheen lisäpytinkistä, väligangista mikä oli asumasijan ja navetan välissä. Väligangissa oli ovi ämmin nukkumahuonheesseen. Siinä vieressä oli kans jauhokotti. Sen lisäksi oli suuri huone, jota met kuttuima kesäköökiksi. Nyt siinä oon pesohuone.</p>
<p>Kesäköökissä puuhathiin kesälä. Tuvan ja köökin, mikkä oon päätalossa, pesthiin ja suljethiin. Talvela kesäkööki oli maitohuonheena. Ämmin huonheen yhistethiin tuphaan, jälkhiin ko ämmi kuoli. Met otima pois seinän, mikä oli tuvan ja ämmin huonheen välissä.</p>
<p>Hiljemin otethiin pois seinän navettagangin ja tallin välistä. Siihen rakenethiin huonheen muoria varten, ko muori ei kyeny ennää kävelemhään.  »</p>
<p>Varenkintalon navetassa piethiin pääasiassa elläimiä 1970-luvule saakka. Nykyaikhaan oon moni navetta ulkoa käsin samanlainen ko ennenki, mutta sisälä oon kaikki pykätty uuesti, niin ette se vastaa päivän standardia. Navetan sijasta oon nykyaikhanen pesohuone, sauna, nukkumahuone tahi karaasi.</p>
<p>Navetassa ihmisillä oli lehmiä, ja joilaki oli hevonen. Lamphaat olthiin omassa lammasnavetassa, mikä oli erilänsä. Monila oli hauepata, jossa keitethiin ruokaa elläimille. Heinitten lisäksi elläimille annethiin kalanpäitä, teppuja tahi ruanloppuja. Hauepata saattoi olla kans köökissä, ja pattaa saatethiin käyttää muuhunki tarkotuksheen. Yks mies muisteli ette lapsena het kylvethiin hauepaassa.</p>
<p>Kväänit olthiin siistit, kans navetassa. Kesälä, ko elläimet olthiin ulkona, navetan pesthiin hyvin ja ovet aukasthiin, niin ette ilma pääsi sisäle. Tämän tehthiin sen tähen, ko navetta oli samassa talossa ko asumasija. Sanothiin ette talossa oli vähän navetan haiju. Yksi palvelusmies oli käyny yhessä navetassa Kallijoessa. Ko hän sykläs sieltä pois, hoksas hän ettei ollu tuntenu navetan haijua.</p>
<p><span type="quote">«Navetan pesthiin hieala ja soopala. Lehmilä oli fiinit oltavat. Navetassa haisi vaan sillon ko lehmät paskanethiin. Met olima nuukat sen suhtheen. Lehmät kuljethiin maton päälä ulos ja sisäle. Maton otethiin pois jälkhiin. Meilä ei ollu samat vaattheet navetassa. Net henkathiin navettagangissa.»</span></p>
<p>Navettatyöt ja lypsäminen oli enimästi vaimoitten hommaa. Mutta ko tuli lissää elläimiä, piti miehitten olla kans myötä.</p>
<p xml:lang="nob"><span type="quote">«Siitä ei tykätty ette äijät käythiin navetassa, sitä melkheinpä pilkathiin»</span>.</p>
<p>Monet miehet piethiin ette se oli luonolinen käyä navetassa. Miehitten hommaa oli ette niittää, ottaa turpheita ja lahata elläimiä.  Miehet kans pruukathiin ottaa lehmät myötä sonnin tykö.</p>
<p>Sanothaan ette ikkunat oon talon silmät. Ko ikkunat vaihetethaan, niin talon ulkomuoto kans muuttuu.</p>
<p>Vanhaassa Varenkissa saatama nähä taloitten ikkunoissa suomalaisen ja pohjasruottalaisen tradisuunin. Usiassa talossa, niin ko Kumpulantalossa ja Hallosentalossa, oon pienet ikkunat 2. kerrassa. Nämät oon linjassa isoitten ikkunoitten ylipuolela, jokka oon 1. kerrassa talon pitkälä fasaadilla. Toinen tyypilinen träkki oli asumaosan päätyikkuna, jossa raamitten ylisyrjä oli kolmikantin mallinen.</p>
<p>Ensimäiset ikkunanklasit valethiin käsin. Klasit olthiin eri vahvuset, ja aijan myötä klasi valos alaskäsin. Se teki klasista elävän ja antoi siihen variasuunii. Vanhoissa taloissa oli pieniruutuset ikkunat, ko suuria ruutuja ei osattu vielä tehä.</p>
<p>Ikkunoitten tekeminen oon kokonhansa muuttunu viimi 50 vuen aikana. Uuenaikhaset ikkunat oon kahen- ja kolmenkertaset. Aijemin käytethiin sisäikkunaa ette tuuli ei puhala sisäle. Tämä antoi kans statusta.</p>
<p>Ko husmor- ja panoraamaikkunat tulthiin 1960- ja 1970-luvula, niin usiat vanhaat ikkunat vaihetethiin pois. Tämä meinas sitä, ette koko talo mistansi vanhaan ja alkupöräsen tyylin. Jos nyt haluthaan sen vanhaan tyylin takasin, niin nykyaikhaan se oon maholinen ette saaha vanhaantyyliset ikkunat.</p>
<p>Jos sie meinaat vaihettaa ikkunat sinun vanhaassa talossa, niin katto ensistä jos saatat restaureerata vanhaat ikkunat. Sillon erityinen tyyli säilyy. Uuet ikkunat ei kestä niin kauvoin ko vanhaat ikkunat. Vanhaat ikkunat saatethaan kestää melkhein ikusuuen. Net pruukathiin tehä hyästä materiaalista, pötäjän yinpuusta. 250 vuotta vanhaat ikkunat saatethaan olla rohki käyttökelposet. Se oon vieläki maholinen ette ostaa ikkunoita, mikkä oon tehty käsin.</p>
<p>Talon sishääntulon tahi porstuan piti olla semmonen ette se tarttuu silmhään. Sen piti olla erityisen fiini ja huolela tehty. Monissa Varenkintaloissa oli kahenosanen ovi, niin kuttuttu peiliovi. Oven ylipuolela oli ikkuna. Muutamisti oli ulkohuonheen oven ylipuolela kans ikkuna, niin ko esimerkiksi Tuomaisentalossa ja Karakkantalossa Kalliniemessä. Usiasti pääoven koristethiin empiirityyppisillä listoila ja tolpila. Ylipuolen ikkuna päästi näön sisäle ja teki monumentaalisen vaikutuksen.</p>
<p>Vesisaaressa pruukas taloitten porstuissa olla traput, jossa oli gelenderi. Niin oli kans usiassa Varenkintalossa. Vaikka talossa ei ollukhaan kellaria, niin talon saatethiin pykätä paikkhaan missä maa oli kaltossa, ja sen tähen tarvithiin traput ja näkyvän sishääntulon. Vanhoissa taloissa pruukathiin ovet aueta sishäänkäsin, ja sillä laila haluthiin näyttää ette vierhaat oon tervettulheet.</p>
</body></document>
