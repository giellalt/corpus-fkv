<document xml:lang="fkv" id="no_id"><header><title/><genre code="ficti"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>1998</year><wordcount>244</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><metadata><uncomplete/></metadata><version>XSLtemplate $Revision: 105844 $; file-specific xsl  Revision; common.xsl  $Revision$; </version></header><body><p><em type="italic">38 </em>Mitt hjerte alltid vanker (NoS 45) Tre tekster i notebildet </p>
<p>Mun syđän sielä kulkkee (Kv)</p>
<p><em type="italic">T </em>Hans Adolph Brorson 1732 </p>
<p><em type="italic">O </em>Terje Aronsen 1998 (Kv) </p>
<p><em type="italic">M </em>Svensk folketone (Västergötland 1816) </p>
<p><em type="italic">S </em>Eyvind Alnes 1926 </p>
<p>1 Mun syđän sielä kulkkee Jeesuksen tallissa, mun mieli sielä ollee niin ko olis kotona. Se oon mun sielun paikka, mun uskon toivomus. Ikuisesti se muistuu siunattu jouluyö.</p>
<p>2 Se pieni pimmee talli syđämelle rakas oon. Siin’ joka päivä opin pilkkaamista jättämhään. Siit’ kiitoksella löyđän mun sielun pesäsen, pyhästä tallisesta, Jeesuksen soimesta.</p>
<p>3 Se oon niin ihmeelistä; niin raskas ymmärttäät, ett’ Jumalan oon pakko siin’ maata soimessa! Ja taivhaan kunniata, Jumalan sannaaki, niin ylikattothaanki köyhässa mailmassa.</p>
<p>4 Miks’ kartanoo ei sulle valmistettu olekhaan? Sie olisitki saanu kaikki mitä tahtoisit. Miks’ et sie tahtonukhaan saa’ synttyyt loistossa ja mailman kuninkhaatki olis tuonheet kunniaa.</p>
<p>5 Miks’ et sie levittäny taivasta teltaksi, ja tähđet loistavaaksi, sie iso sankari? Miks’ et sie suonnu tulla enkelit vahđiksi, jokk’ silkkisänkhyyn olis panheet sinun makkaamhaan.</p>
<p>6 Oon linnulaki pesä, lepopaikka joka yö. Ei sekhään tartte pyyttäät yörauhan suojeluu. Oon jäniksellä koti miss’ rauhan turva oon. Miks’ Jumalan oon pakko olla toisten tallissa?</p>
<p>7 Mutt’ tule minun tykö, mun syđän auki oon. Mie huuđan Jeesukselle: Tule minun syđämheen! Ei ole viero talo, sie ostit itte sen. Ikuinen rauha löyttyy syđämen talossa.</p>
<p>8 Mie levittäisin kukkii sun soimen ympäri. Sun eđestä mie elän, ja mie kuolen sinule. Mun sielu sieltä löyttää oikkeen iloaikansa; Sun syntymisen aika, siunattu jouluyö.</p>
</body></document>
