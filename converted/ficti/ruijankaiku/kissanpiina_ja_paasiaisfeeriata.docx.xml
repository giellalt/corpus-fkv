<document xml:lang="fkv" id="no_id"><header><title>Kissanpiina ja pääsiäisfeeriätä</title><genre code="ficti"/><author><person firstname="Maureen" lastname="Bjerkan Olsen" sex="f" born="" nationality=""/></author><author><person firstname="Arne" lastname="Hauge" sex="m" born="" nationality=""/></author><translator><person firstname="Eira" lastname="Söderholm" sex="f" born="" nationality=""/></translator><year>2024</year><wordcount>2037</wordcount><conversion_status type="standard"/><availability><license type="standard"/></availability><origFileName>kissanpiina_ja_pääsiäisfeeriätä.docx</origFileName><parallel_text xml:lang="nob" location="kattepine_og_paskeferie.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">KISSANPIINAA JA PÄÄSSIÄISFEERIÄTÄ </em></p>
<p>Mie olin yhđeksen vuoden ikhäinen ko mie muutamanna kylmänä talvilauvantaiaamuna heräsin levottomhaan unheen. Minun heräsin vikinhään.</p>
<p>Heräsin lisäksi sen takia ette mulla oli paha nukkuut. Niin ko minnuu oltais lykitty alaskäsin sängyssä, ja sillä mie makasin kippurassa jalkopäässä. Tunsin kans ette mulla oli hyksissä jotaki outtoo – mulla oli silloin niin ko nytki pitkät ja vaaleet hykset – ja ojensin käđet koittaakseni mitä sielä oli. Pörhötin hyksii, tunsin ette sielä ryömi jotaki tahmeeta ja märkää. Mie hypättin ylös ja tollistelin kässii.</p>
<p>Nei olthiin lokkaantunheet johonki punaisheen. Se näytti ko niissä olis ollu, appuu, vertä. Mie hypin paikoilani sillä ko tärisin kauhusta. Mitä oli tapattunnu? Oliko totta ette hykset alethiin aivan yhtäkkii tippumhaan pois, siinä ko ihminen nukkui rauhassa ja niin poispäin?</p>
<p>Mutta syylinen en ollukhaan mie, en se ollu mie joka vuosin vertä. Se oli elläin. Lemppee ja soma elläin millä oli neljä käpälettä ja viinot silmät, mustavalkkee talviturkki ja pitkä häntä. Nimittäin minun kissa, Lizken.</p>
<p>Se oli Lizken joka yön aikana oli töniny minnuu aina alemaksi sängyssä. Kiini siihen asti ette hän oli vallanu koko kuotan ja kaiken siitä alaskäsin. Ainua mitä se ei ollu työntäny alas, oli minun hykset. Minun hykset olthiin selvästi juuri passelit siihen meinkinkhiin mikä Lizkenillä oli mielessä. Hänelä oli meininkinnä synnyttäät.</p>
<p>Synnyttäät kissanpoikkii, ko tarkasti puhuma. Mutta kunka monta se jo oli keriny synnyttämhään, se ei ollu tieđossa. Vastaus siihen arvoituksheen, mie ymmärsin ja värisin uuđesti, oli nimittäin minun hyksissä. Se ryömi ja kraappi.</p>
<p>Varovasti ja sormet viisipiikkisennä kampana mie istuin Lizkenin vierheen ja kampasin päästä kissanpoikkii. Net lannathiin sievästi hänen vattale. Silloin hän kattoi ylös ja maukaisi, se oli selvästi tytyväinen ko sitä autethiin. Minun hyksistä putos nelje kissanpoikkaa, mutta kissaemo, se oli täyđessä työssä synnyttämässä viiđettä. Silloin mulle tuli miehleen sannoot jotaki. Mie sanoin oikhein kovvaa.</p>
<p><span type="quote">«Maaaaammaaa!»</span> mie sanoin.</p>
<p>Mamma laukkoi noppeesti paikale, tyrmistynheenä ja kauhistunheena, se kyllä ymmärsi ette nyt oli hoppu. Se jähmettyi niile sijoilens ko mie käänyin hänheen päin, näytti ette se pyörtyis. Ko kattostin peihliin, se kyllä näki miksi mamma säpsätti, miehän muistutin siinä seistessänni Carrieta. Carrie oon se tytär Stephen Kingin kauhufilmistä, se joka sai pytylisen sianvertä päälens koulun tansijuhlissa.</p>
<p><span type="quote">«Voi herraton aika»</span>, mamma huusi, se ei muistuttannu Carrieta. Se muistutti Edvard Munchin tauluu <span type="quote">«Frouvaihminen sillala.»</span> <span type="quote">«Oonko sulla pu’onu jotaki päähän?»</span> se huusi.</p>
<p>Les fortellingen på norsk: Kattepine og påskeferie</p>
<p>Silmänräphäyksen aijan mamma tuijotti villisti ylös katthoon sängyn ylipuolela. Mie puđistin päätä, vertä ja sotkuu joka puolela, ja sanoin:</p>
<p><span type="quote">«Lizken oon synnyttänny ja nyt niitä tullee vielä yksi ja mitä met nyt tehemä ja mi olen pessy hiykset eilen Lizken-riepu se oon nyt vii’en kläpin mamma ja se oli huonosti suuniteltu ko heti oon pääsiäisfeeriä mutta sen kyllä saatama peruttaa ko tämä kyllä oon tähelisempi ja mie luulen ette mi piän pestä hiykset uuvesti.»</span></p>
<p>Tämä verinen näky tuskin oli mitä mammala oli oottheessa aamula ylös noustessa, ko illala pani maata. Se otti muutaman sekunin ennen ko se ymmärsi mitä mie sanoin ja erittäinki mitä se näki.</p>
<p><span type="quote">«Nyt si menet ensistä truiskhuun, niin mi oornaan täälä Lizkenin kansa»</span>, mamma sanoi päättäväisesti. <span type="quote">«Maureen!»</span> mie kuulin sen huuttaavan minun laukkoissa kohđen paattii. <span type="quote">«Parempi ko et katto ittiästi peilistä.»</span></p>
<p>Silloinhan mie ainaski kattoin peihliin. Mie näjin Carrien. Hirmuisen Carrien. Harvoin oon lämmin vesi ja saippu tuntunu yhtä hyvältä. Se oli virkistäävä truisku, mie jälkhiin sanoin mammale. Ja sanoin sen kansa Lizkenille ko mie vastapestynä pääsin taas sen tykö. Ja niitten viiđen kissanpojan tykö, nyt ei net eikä niitten emo ennää maanheet minun sängyssä mutta pappiloovassa laattiila. Missä pohjala oli pehmee filtti.</p>
<p><span type="quote">«Saattasikko löytää toisen paikan»</span>, mie hiljaa kysyin pappiloovan reunan yli, <span type="quote">«seuraavan kerran ko meinaat saaha poikasia?»</span></p>
<p><span type="quote">«No ei kyllä»</span>, mie kuulin ette mamma sanoi siinä ko korjas minun vuođetta, <span type="quote">«Jälkhiin se saapi syä p-pilleriä. Ei enämpää kissanpoikia tänne.»</span></p>
<p>Lizken nousi ja venytteli loovassa, hyppäs reunan yli ja teki mukan ruokapaikale. Se lakki sekä kokomaitofađista ette vesifađista ennen ko söi maksaposteijipoksista, se houkutteli yhđelä mamman fiiniistä teefađiista. Sitte se hyppäs takaisin loovhaan, ommiin viiđen pienen karvakerän tykö mikkä jo vikisthiin ja huuđethiin mammansa pörhään. Minunki mamma tuli siihen, teki niin ko mie ja istui polvile loovan vierheen. Katteli niitä.</p>
<p><span type="quote">«Se oli flinkki.»</span> Mamma silitti Lizkenin turkkii. <span type="quote">«Se meni sinne missä se tunsi ette oon turvalinen synnyttää.»</span></p>
<p>Ison osan siitä lauvantaipäivästä mie istuin pappiloovan vieressä. Praamasin Lizkenii samala ko silitin sen turkkii. Niile pikku keräisille, niile häytyi anttaat nimet, mie hoksasin. Piian Kisu, Pörhö, Käry, Kunnari ja Eemeli, mie ajattelin. Aamu oli ollu kummalinen, mutta päivästä tuli soma.</p>
<p>Pääsiäisfeeriätä ei perutettu sinäkhään vuona, ja kissanpojat tulthiin reishuun myötä. Ensin ruuttapiililä ja färjälä, sitte taas ruutapiililä, sitte kävelten. Hihtoisin. Säkkii, laukkui ja pulkkaa kiskoin menimä mamman hytäle Reinelvdalenhiin, mikä oli nimettömässä paikassa vaaran laiđassa Postvannetin ylipuolela. Ilman virratta ja veđettä. Pieni, salvettu hirsikämppä missä kuitenki oli liehmu lämmitys ja sishäänrakenettu šarmi. Porstuu ja kööki yhtenä, lisäksi soma tupainen ja pikkuruinen nukkumaloma ja siinä koijasänky. Vapaa-aijanasunto paljoin mahđolisuuksin, mie uskon ette kirjoitettais nykyaijan myyntianonsissa, ja meitä tuli niinä päässiäisinä mamman hytäle mamma itte, mie, Rex-šääfferi ja Lizken ja sen viisi pientä poikkaa. Joo, ja vielä yksi joka väkisin halus olla myötä. Nimittäin <span type="quote">«tuo.»</span> Ja nyt <span type="quote">«tuo»</span> alkoi kokonhansa hankalaksi. <span type="quote">«Tuo»</span> oli nimittäin aivan kauhee kovasää mikä oli päälä ko tulima hytäle.</p>
<p>Kovasää ei koskhaan ollu päässiäisinä hyvä, mutta eriliikaisen kamala se oli mamman hytälä. Syynä tähän oli piippu. Siis se mikä meni öljykaminasta ylöskäsin ja läpi katosta, se ei halunu toimiit muutoin ko hyväläsäälä. Kovalasäälä se oli ekstra hankala. Silloin piippu nimittäin veti sishäänkäsin, veto oli huonompi ko käđettömällä revolverimiehelä.</p>
<p>Tämä teknilinen kummajainen oli papan tekkoi, ko se kauvoin aikkaa monteeratessans sitä sääsairasta piippuu oli viskanu instalasuunikirjan ittensä olan yli. Rööri oli pitkä, tivistetty huonosti ja pikimusta. Öljykamina piipun alla kyllä toimi, sen nyt oli kuitenki monteerannu joku muu ko pappa, mutta piipusta pursus kämphään järjetön sekoitus hiljaksensa huilaavaa ja parafiininhaijuista usmaa, mutta lämppöö ei olheen. Kynttilät, parafiinilamppu ja pahanlaiset kirroussanat, mie olen ajatellu, olthiin paras lämmönlähđet meiđän omassa pikku kolossa Reinelvdalenissa.</p>
<p><em type="italic">Tarina jatkuu ensi kerralla… </em></p>
<p><em type="italic">Rexilä oli kaikkiin raskhain, se hyppeli kaikin voimin ylös alas, joka hypylä se pääsi tyhä kuononmitan etheenpäin. </em></p>
<p>Kolmheen päivhään emmä mamman kansa kumpikhaan saanheet uunii palamhaan. Turkkhiin vaatittu Rexki hytisi ja oli alakuloinen, se tärisi niin ette hamphaat kalisthiin. Sitte met tehimä tiukan päätöksen. Semmoiset päätökset met tehimä mamman kansa aina yhđessä, met evakueeraisimma krannihytthään. Pyytäisimmä päästä suohjaan siihen asti ette sää paranis ja mamman uuni pääsis taas elämän alkhuun. Täristen met pakkasimma sen verran tavaraa ette pärjäisimmä vähän aikkaa krannissa. Panima Lizkenin ja sen pojat laukkhuun, murtauđuima ulos ovesta ja taistelimma tien ulkoilhmaan.</p>
<p>Porthaitten ympäri tuiskus siihen laihiin ette tuntui ette se oli mahđoton hengittäät. Käđen kuulola löysimä sivakat, net seisthiin syvässä lumessa hytän seinän vieressä.</p>
<p><span type="quote">«Kylläpä viskoo»</span>, mie kuulin ko mamma huusi, naama sinisennä ihmetellessäns mihin met yhtäkkii olima joutunheet. Kiinitimmä rotanansasitheet, ja mamma pyysi minnuu pysymhään aivan hänen vieressä, sitte viskasimma säkit ja laukut paremin sölkhään, tartuima sauhvoin ja lähđimä.</p>
<p>Kerkisimmä lykästäät pari kerttaa sivakoila, ja hyttä oli poisa. Ja niin oli muuki mailma, kaikki oli tuiskaavan valkkeeta. Sääjumalat olthiin ko uhmaikhäiset nuoret, niin kiljuuvan vihainen oli tormi. Mie huusin mammale:</p>
<p><span type="quote">«Mamma, mi toesti toivon ette meän hyttäkrannit oon kotona.»</span></p>
<p>Mutta minun rukkoukset hukuthiin tuuhleen niin ette se tuntui ko mie tyhä olisin ajatellu net sanat, en sanonu äähneen. Mamma meni eđessä eikä vastanu, mie luulen ette se ei tykäny siitä kääntheestä minkä meiđän päässiäisfeeriä äkkii oli ottanu. Eli ko koko feeriä oli menossa helsinkhiin. Se oli sitte Rex joka pelasti päivän.</p>
<p>Se oli aivan epätavalisen hyvä opaskoira, se löysi minun aina ko kotona olima piilosilla. Nyt se meni mamman etheen ja joukon kärkheen, nuuskiskeli läpi kovansään ja näytti ette sillä oli vaka suunta. Vanhaa, hyvä Rex, se ymmärsi mihin meilä oli matka. Ei alas E6-tiele mihin ruuttapiili oli meiđät jättäny, eikä kothiin Vookhiin mutta krannihytäle. Sinne oli pitkä matka, frouva Blomin tykö.</p>
<p>Ensin piti mennä kohđi Postvannettii. Tavalisesti sivakat suhistelthiin lujjaa vauhtii alas törmää, nyt oli viti niin syvä ette pääsimä vaivoin raahautumalla alaskäsin. Rexilä oli kaikkiin raskhain, se hyppeli kaikin voimin ylös alas, joka hypylä se pääsi tyhä kuononmitan etheenpäin. Ette olima tulheet Postvannetille, sen met hoksasinmma ko mailma yhtäkkii oli kauheen laakkee, tänne met tavalisesti porasimma avenon jäähän ja hajima juomavettä, nyt Rex vei meiđät viinthoon oikkeele yli jään ja sieltä ylöskäsin kohđi vaaran lakkee.</p>
<p>Rinnettä ylös piti mennä kalanruotomallila, ja ko met jälkhiin aivan uskomattoman raatamisen olima likelä vaaran lakkee ja mie putosin sađanen kerran, minulta irtos toinen sitheistä. Siitähän sivakka tykkäs, se triivastui erinomatten hyvin ko pääsi vaphautheen. Sivakka ei olheen hilliny itteensä, mutta karkas kottoo heti pois.</p>
<p><span type="quote">«Mamma!»</span> mie huusin ja näytin pistoo törmää alaskäsin. <span type="quote">«Minun sivakka, se lähti omile teile.»</span></p>
<p>Mamma huusi häđissä ko ymmärsi mitä oli tapattunnu, mutta minun sivakkaa se ei keriny koskhaan näkemhään. Sivakka huilas takapäin alas, justhiin sammaa tietä ko oli tulluki. Tyhä paljon noppeemin. Näytti ette sillä oli selvä plaana kunka löyttäät Postvannetin sielä kaukana alhaala. Mutta silloin, ko trolli loovasta, siihen ilmeni Rex.</p>
<p>Tämmöisillä harhateilä vaaramaissa se vähän vällii jättäytyi joukon pörhään ja nuuski pörässähihtaajiita niin ko olis halunu olla varma ette olima oikkeela tielä ja ette laakissa pärjäisimmä. Nyt Rex tuli minun tykö ja kattoi siihen suunthaan mihin mie olin näyttäny. Sitte se rukatti menemhään. Se hävis, turkki lumen peitossa ja häntä vastaisessa. Met mamman kansa ođotimma ette ođotimma, sitte se taas ilmeni.</p>
<p>Se veti myötänsä minun sivakkaa, pitkää ja hankalaa, ko tuiskussa kömpyröitti vastaletta. Laski sivakan minun kinttuin etheen eikä päästäny siitä irti ennen ko mie tartuin siihen molemiitten puulvanhuitten kans.</p>
<p><span type="quote">«Met häy’ymä jatkaa matkaa»</span>, mamma huusi, ja mie kuulin ette se oli huolestunnu.</p>
<p><span type="quote">«Jooo. Tuhanet kiitokset, Rex»</span>, mie huusin takaisin, ja sitte se taas tapattui:</p>
<p>Mie otin kissalaukun sölästä ja laskin sen lumen pääle. Sen mie tehin sillä että laukku oli tielä ko mie laitoin sivakkaa jalkhaan. Vikahomma minkä <span type="quote">”tuo”</span> heti hoksas. Tormi viskas meiđän pääle melkheisen tuulenrossan, ja vips! laukkuki lähti seilailemhaan. Pitkäle. Sylinderinmallinen, musta sporttilaukku, se huilaili lujjaa vauhtii siihen ette en ennää saattanu ulettuut siihen, sitte se alkoi kierittelemhään. Hopumasti ette hopumasti siksi ette se tuulen hyvälä avula pyöri enturhiin. Hyppeletti ilmassa pyöriin villimästi ete villimästi.</p>
<p>Laukun omatoimimatkan ensi silmänräphäyksestä asti met kuulima sen puheleevan. Sieltä kuului yhđenlainen kuuđenääninen maukuminen ja valtava kissapiina. Sporttilaukku ei tuntenu armoo, ei vaikka sen lasti oli kallisarvoinen. Se teki saman tempun ko sivakkaki ja lähti huilaamhaan kohđi Postvannettii. Mie kyllä ymmärsin minkä hirveen kissapiinan mie olin saanu aikhaan. Mamma kans ymmärsi jotaki, se ymmärsi ette ei pystynyt tekehmään mithään. Rex kaarsi menehmään.</p>
<p>Pitkhään aikhaan ei kuulunu muuta ku tormin hirvittäävä mellastus. Mutta sitte, kaukkaa vastalheesta, kuului ette joku hithaasti mutta varmasti likeni. Yhđenlainen ummesta kuuluuva, syđäntäsärkkeevä valitus mikä voimistui ette voimistui. Ja siinä, rintheessä meiđän alla, met näjimä jotaki.</p>
<p>Vähän kerttaa tuiskun keskeltä iti lumheen peittyny nelikäpälheinen haamu. Hamphaitten välissä se kantoi sylinderinmallista sporttilaukkuu missä oli virkku sisältö. Se raahas laukkuu yhđestä sangasta, laukku valitti ja kiljui, se oli ko NRK-orkesteri lämmittelemässä. Mamma tuli iloiseksi, mutta mie tulin vielä iloisemmaksi. Met lihkosimma yli vaaran lajen, tormi niin kauheen vihainen ette se freistas pyhkiit meiđät koko joukon enturhiin.</p>
<p>Meiđän hyttäkrannit olthiin kotona. Ei kuulunu hiiskaustakhaan ko met kaivoima polvun porstuusseen ja kopistimma nyrkilä ovheen, mutta klasista met näjimä ette sisälä palethiin parafiinilamput, emmäkä antanheet ylön. Lopulta kuului ette sisälä liikuthiin, hytän isäntä tuli kattomhaan mitä oli tapattumassa. Se sanoi ette hän luuli ette se oli tyhä tormi hytän seinissä mikä vinkui eikä ihmiset. Eli elläimet. Usheet elläimet.</p>
<p><span type="quote">«Tulkaa sishään»</span>, muistan ette hyttäkranni vinkkas ja huusi, sillä oli vaikkee saađa oven kiini meiđän pörästä. <span type="quote">«Täälä kyllä oon sijjaa»</span>, se sanoi.</p>
<p><span type="quote">«Ja syämensijjaa»</span>, kuului tuvasta. Se oli hytän emäntä, se oli kyllä ymmärtänny ette Bjerkanilla roikkinens olthiin assiit huonosti ja ette niile olis parempi sisälä.</p>
<p>Mamma sai lämmintä kaffii ja mie lämmintä saftii. Ja keksui. Lizken ja sen pojat päästhiin ulos laukusta pyöriskelemhään ympäri laattiita, Rex sai lumesta sulatettuu vettä ja puolen kotlettii.</p>
<p>Sinä yönä mie nukattin tuvan polttouunin ihanhaan rätinhään. Rex makas uunin vieressä ja nukkui sen loistheessa, mie olin nukkumalomassa ja kissat maathiin minun sängyn jalkapäässä. Kissalauma kehräs kuorossa ennen ko net nukattethiin, ja seuraavanna päivänä tuli aurinko ja kaunis ilma ja lissää päässiäisfeeriätä. Met lähđimä uuđesti ulos seikkailemhaan, mamma ja Rex, Lizken, sen pojat ja mie.</p>
<p>Päässiäiset ko mie olin yhđeksen vuoden ikhäinen, se kova hihtaamareisu. Kissalaukku mikä hyppeli ilmassa ja lensi tiehensä. Mie muistan ette se oli kummalinen päivä, mutta feeriä oli fiini.</p>
</body></document>
