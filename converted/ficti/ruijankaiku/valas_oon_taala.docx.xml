<document xml:lang="fkv" id="no_id"><header><title>Valas oon täälä</title><genre code="ficti"/><author><person firstname="Maureen Bjerkan" lastname="Olsen" sex="f" born="" nationality=""/></author><author><person firstname="Arne" lastname="Hauge" sex="m" born="" nationality=""/></author><translator><person firstname="Eira" lastname="Söderholm" sex="f" born="" nationality=""/></translator><year>2022</year><wordcount>1726</wordcount><conversion_status type="standard"/><availability><license type="standard"/></availability><origFileName>valas_oon_taala.docx</origFileName><parallel_text xml:lang="nob" location="kvaln_e_kammen.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">VALAS OON TÄÄLÄ </em></p>
<p><em type="italic">Harvoin oli Vookissa yhtä hoppu ko silloin ko valassöyttä oli tulemassa. </em></p>
<p>Raakana eli paistettunna, Rex oli koira mikä ymmärsi valhaan pääle. Mamma oli vielä parempi, hän oli aivan lumoutunnu tuosta valtavasta merielläimestä missä oli niin valtavasti lihhaa. Mie luulen ette se tuli siitä mitä mamma oli kokenu sođan aikana. Mamma oli yhđeksen ko sota syttyi, ja pelkkää luuta ja nahkaa ko se loppui. <span type="quote">”Niin laiha ja posket kuopala ko mie olin jälkhiin sođan”</span>, mamma oon muistelu evakueeringista ja sođan lopusta, ”net lähätethiin minun kuurile. Lihotuskuurile. ”Ja mitä pohjaisemppaa kläpit olthiin pois, sitä laihemat net olthiin. Niin ette mamma-riepu, mie kläppinä hunteerasin, ko sehän oli pois mailman kaikkiin pohjaissiimasta kaupungista. Nuoin neljentoistavuotisenna mamman kuljetethiin laivala Etelä-Norjasta Tanmarkkhuun. Sielä se joutui yhtheen siivhoon ja hyvinsyönheesseen kauppamiesper-heesseen, ja muisteli hiljemin ette sielä oli oikhein ihana olla norjalainen. Mutta jos hänelä jälkhiin sođan olthiin posket yhtä ymmyräiset ko tanmarkkulaisila, se hän oon häytyny taas laittuut sillä ko mie muistan ette mamma oli tasan sama hoikka. Vaikka hän siis valhaanhimossa voitti yli nälkäisten koiriin. Harvoin oli Vookissa yhtä hoppu ko silloin ko valassöyttä oli tulemassa. Hyvälä säälä sen saattoi nähđä jo kauvoin ennen ko se oli haminabasengissa. Raskhaassa lastissa, nälkäiset kajavat maston ja toppitynnyrin ympärillä.</p>
<p>”Valas tullee, valas tullee!” sanothiin ihmiset, napathiin kläpit myötä ja rukatethiin haminhaan.</p>
<p>Mutta valmistelu alkoi paljon ennen. Kuitenki meilä kotona. Mamman tärkkein varraaminen oli se ette vettäät sparkin sisäle talhoon. Se halus olla sikkari ette kukhaan ei ollu sallaa lainanu luurankamaista ajoneuvoo niin ette se olis reisussa justhiin ko hän tartti sitä kaikkiin enniimitten. Sparkki, niin ko mie muistan, se seisoi valmhiina kangissa päivittäin etukätheen, etupää kohđi ulko-ovvee. Tavustalla naakiskeli mamma, valmhiina rynttäämhään prykyle ja pärjäämhään oman osan vuođen saalhiista. Se tiesi ette piti olla ensimäisten joukossa, silloin nimittäin sai parhaat lihanpalat.</p>
<p>Sama tärkkee ko teräsjalaksinen kulkuneuvo, olthiin vehkheet valhaanlihhaa varten. Met torasimma niitten kansa kangissa päivittäin; pyttyin ja tamppuin mitä mamma oli laittanu keskele laattiita ette pääsis lähtemhään hopusti, niihin oli helppo kumpustaat. Mamma otti framile kansa plastipussii ette sais täyttäät net ihanalla valhaanlihala ja hengastaat sparkin hantaakhiin.</p>
<p>Mie tuskin olin ainua Vookin kläpiistä jota oli komenettu ette piti olla likelä kottoo ko alkoi kiertämhään huhu ette valas oli tulemassa. Niin ette sen sijhaan ette olisin ollu kaalamassa muitten kläppiin kansa Storfjellile tieraamhaan Lumirito tullee, mie pysyttelin likelä kottoo ja tehin enkeliitä lumheen.</p>
<p>Koko tokan niitä. Jälkhiin mie seisoin ja silmäilin taivhaale. En sillä ette olisin kattelu oikkeitten enkeliitten pörhään, mutta ette saisin napatuksi lumihiutalheita kielele. Sitte mie tehin lumiäijän, se otti asenon likelä pilvenkorkukaista lumipolkkuu talon ja tien välissä.</p>
<p>Lumiäijä sai kyylrötterin nenäksi ja mustat knapit silmiksi. Sitte mie otin kaksi oksaa äiđin haakipuusta, pihlajasta mikä vuođesta toisesheen oli kieltyny kuolemasta, ja nämät oksat mie panin lumiäijäle käsiksi niin ette se pystyi vilkuttelemhaan ihmisille. Sitte mie nouđin vielä ristiraitaisen huivin ette se tarkenis paremin. Niin mie sitte sinä iltapäivänä olin justhiin sitomassa huivii lumiäijän kaulan ympäri ko joku laukkoi sivvu ylös tietä. Vakala kursila kohđi Vookin keskipaikkaa. Talvitakki liuhtoin, keltainen pesopytty toisessa kourassa ja punainen toisessa. Vaimo havaitti lumiäijän ja minun siinä ko seisoima ja pyyristelimä.</p>
<p>”Maureen?” mie kuulin ette se huusi. ”Ettäkö tet ole vielä menheet?”</p>
<p>Mie näjin ette se oli yksi mamman tuttu.</p>
<p><span type="quote">“Juokse nyt sisäle äiđin tykö ja sano sille ette nyt…”</span> Pyttykäđet lennethiin ilmhaan ko liukas kaljama meinas kaattaat vaimon seläle. ”Ette nyt valas on täälä.”</p>
<p>Vaimo laukkoi kaljamaa huolettomasti ja katos alas törmää. Mie itte olin niin hopusti menemässä ette lumiäijän huivi huiskatteli. Huusin mammaa sikkaristi viisitoista kerttaa ennen ko pääsin ulko-ovele. En löytäny mammaa en kangista enkä köökistä. Mutta tuvasta. Missä se oli leppäämässä ittensä lempituolissa.</p>
<p>Mamma-riepu, ko se oli päivittäin kurkkinu kartiiniiten välistä ja ođottannu ette valas tulis. Nyt ko se valas oli viimen täälä, hän löysi ittensä nukkumasta TV:n eđestä. Kokonhansa ulkona niistä säämerkiistä mitä hän muutoin olis havainu fastilta paikalta klasipielestä.</p>
<p>”Häh!?” Tuoli paukatti ko mamma ryntäs pysthöön, hykset sekaisin ja silmät ymmyräisenä. ”Oonko valas tullu?”</p>
<p>Mie nyökätin innokkhaasti. Mamma freistas päästä liikkheele, mutta sai aikhaan tyhä villin piruetin eikä päässy mihinkhään. Mie luulen ette se vielä unisteli. Ja ko Rex tuli tuphaan ja näki mitä mamma hommaili, alkoi seki pyörimhään ympyrää. Se juoksi ringissa laattiila, niin ko sillä olis ollu kana plokattavana omaa hännälä. Sitte mamma sai takaisin ymmäryksen. Ja Rex pysättyi ja jäi tuijottamhaan.</p>
<p>”Varjelkhoon!”</p>
<p>Rex kantapäissä mamma laukkoi porstuusseen missä sparkki oli valmhiina lähthöön. Hän repäisi myötä takin ja talvikengät, sai myötä tampun ja pytyt ja pussit, sitte hän nosti sparkin ja sihtas ulko-ovheen. Muistan ette mammala oli aivan oma teknikki, se ei nostanu käsilä mutta kyynespäilä. Hantaaki molemissa kyynespäämukissa, silloin käđet olthiin vaphaat kantamhaan muita tavaroita. Sparkki etumaisena se juoksi täyttä faarttii olko-ovele, ja ensimäiseksi se kaatoi Rexin.</p>
<p>Sitte net sännithiin ulos ovesta ja porthaile, sparkki ja Rex, tamppu ja ämpärit. Eriskumhaista, pyöriivää hommailuu. Rex oli viisas koira. Ette välttäis villisti heiluuvat jalakset mikkä leikathiin ympäri ko valtavat sakset, se freistas rikkoot painovoimala’in. Ainua uskottava ratkaisu, siltä se näytti, oli ette ođotti pari meetterii ylhäälä ilmassa. Se hyppi ette hyppi, monta kerttaa ylös alas porthaila. Ennen ko teki tiikerihypyn ja karkas.</p>
<p>”Met hääđymä mennä nyt!” mamma huusi, hän lykästyi saamhaan sparkin oikhein, kokos pytyt ja tampun ja oli valmis</p>
<p><em type="italic">Sen verran olima oppinheet varhemista vahingoista ette tiesimä ette paras oli pittäät painopunktin mahđolisiman alhaala. </em></p>
<p>Mie piđïn istattaat alas sparkin istuimelle, sylissä oikkee matrjoškaäppö astiita mihin piti saađa valasta. Minun ylipuolela mamma räknäs tavaroita. Sparkki, kläppi, koira. Tamppu, pyttyi ja ämpäriitä. Plastipussii syvälä takin plakkarissa. Plompukka toisessa.</p>
<p><span type="quote">«Ja nyt menthiin!»</span></p>
<p>Ja niin met menimäki. Faartila lumiäijän sivvu niin ette se mistansi menän, käänyimä tiukasti oikkeele roskakassin kohđalta, ja sukalsimma alas Øvergataa. Mamma, mie ajattelin kyynelheitten virratessa, se pitäis olla meiđän paikalisen tyyräinmaafian kunniajäsen. Tai testipilottinna sotaväjessä. Mie lymysin tampun taka, siinä oli kaksi lujjaa hantaakkii mistä pittäät kiini. Lisäksi sama fiini punafäri ko piiliin jarrunävöissä. Meiđän takana Rex koitteli pyssyyt vauhđissa myötä.</p>
<p>Pää kumarassa mamma huilas Øvergatalta yli Storgatan. Piilii se ei juuri pöläny, niilä oli Vookissa velvolisuus anttaat tietä ko tieđossa oli valas, lisäksi met olima niin hopusti yli tien ette mahđolisuutta jouttuut yliajetuksi ei juuri ollu. Ei, se mitä mamma enniiten pölkäs, oli ette jalakset osathiin paljhaasseen asfaltthiin. Sen verran olima oppinheet varhemista vahingoista ette tiesimä ette paras oli pittäät painopunktin mahđolisiman alhaala. Ja ko jalakset olthiin lyhykäisesti satanheet kipenheitä meiđän ylittäissä Storgataa, se piti kaarttaat oikkeelekäsin sivvutiele ennen postitalon kryssii. Mukassa sparkki painui yhđele jalakselle, ja siinä ko met mamman kansa nojasimma pitkäle toisheen suunthaan ette emmä kaatuis, mie näjin Rexin. Lumituiskussa meiđän takana. Käpälät villissä laukassa seki nojas viinthoon, se muistutti gepardii TV:ssä ko gaselli yhtäkkii vaihettaa suunttaa.</p>
<p>Sitte jo olimaki prykylä. Missä mamma iski kantapäät lumheen niin ette mie melkhein putosin ennen ko kerkesimmä prykyn reunale. Sielä met näjimä ette mamman tuttu seisoi selkä päin, pytyt vieressä. Se tuijotti merele ja näytti ko olis aikonu hypätä.</p>
<p><span type="quote">«Se oon ollu täälä»</span>, mie kuulin mamman mutisseevan samala ko met juoksima. <span type="quote">«Nyt se oon menny. Ei tullu mithään valasta meile.»</span></p>
<p>Mutta valasta met kuitenki saima. Met emmä mamman tutun kansa olheetkhaan viimiset. Met olima ensimäiset.</p>
<p><span type="quote">«Niin, met olema ensimäiset»</span>, vaimo viittoi tytyväisenä merele. <span type="quote">«Ja nyt se oon tulemassa. Mie näjin mastonävön kottoo, se oli kaukana merelä.»</span></p>
<p>Rex horjatteli tykö. Istui alas ja saaloi kauvoin, kieli pitkälä ja kattanto tyyhänä.</p>
<p>Vähitellen prykyle tuli kansa muita vookilaissii, mutisthiin toinen toisele pussit ja pytyt käđessä. Mutta synttyyvässä raiđossa met olima ensimäiset, mamman tuttu, mamma, Rex ja mie. Makreassa oppii varhain ette se oon epäloogilista toivetajattelluu luula ette se myytti ette viimisistä tultais ensimäiset, olis tosi.</p>
<p>Pimmeyđestä iti venet toppitynnyrin kansa ja seilas lopultaki haminabasenkhiin. Motori jyskytti ko valtava terässyđän, täkilä pyöriskeli ihmissii ja hommathiin köyssiin kansa ette saatettais ottaat maihin. Rex nuoleskeli huulii, venheessä met näjimä ette ihmiset valmistelthiin valhaanlihhaa myynthiin.</p>
<p><span type="quote">«Oonko teilä valasta nokko? Meile kaikile?»</span> mamman tuttu ihmetteli ko venet tömätti prykhyyn, ja nosteli toivorikkhaasti ittensä pyttyi.</p>
<p><span type="quote">«Pitäis kyllä olla»</span>, kuului venheestä vastaus.</p>
<p>Niin sitte kaikki saathiin valasta, ja met seisoima etumaisena ihmisraiđossa jokka kaikki haluthiin oijenttaat ittensä tamput, pytyt ja pussit. Se oli harras hetki; oijenttaat kantamavehkheet laiđan yli, nähđä kunka lihan leikathiin ja pytyt ja tamput täytethiin reunoi myöđen. Mie muistan ette muut ihmiset seisothiin prykylä ringissä ja kattelthiin. Pytyt käsissä, kalppeen katunävön alla, mie muistan heiđän muođot harmaajina, vähän ahnheina, niin ko net olis olheet Hamsunin Nälästä.</p>
<p>Ensimäiseksi täytethiin meiđän punaisen plastitampun reunaa myöđen. Kiilttäävän mustii möhkälheitä ensiklassista lihhaa. Sitte meiđän pytyt saathiin painoo ennen ko plastipussit saathiin hunteeraamista ko niihin panthiin paljon pienii priiman patalihan palloi. Rex kurkotti päätä ko kunnon kappelet lihhaa lensi kaaressa laiđan yli ja prykyle. Se nappas palan ilmasta ette kukhaan muu ei kerkkeis siihen. Ko met mamman kansa jo luulthiin ette olima saanheet valhaanlihhaa nokko, tuli yksi laivamies laiđale ison lihanpalan kansa. Se oli niin painaava ette se mies ei kyllä ennää ollu mikhään <span type="quote">”lettmatros”</span>, niin ko ruijaksi sanothaan.</p>
<p><span type="quote">«Tämän lihan saatta ilman»</span>, matruusi sanoi. <span type="quote">«Se oon tuole kaverille tuola.»</span></p>
<p>Matruusi nyökätti Rexin suunthaan. Joka heti istui maahan, nuoli huulii ja alkoi heiluttamhaan hänttää.</p>
<p><span type="quote">«Se oon vähäsen sitkeemppää tämä liha»</span>, sanoi siivo merimies, <span type="quote">«mutta se kuitenki oon makkee. Siis tuole teiđän hauskale hukale.»</span></p>
<p>Met kiitimä ja otima vasthaan, maksoima ja lähđimä prykyn ihmisahthauđesta. Kotiapäin vauhti oli toisenlainen. Vaivaloiset vastalheet, net olthiit raskhaimat. Mie tamppu käsissä, mamma työntämässä sparkkii täppitäyđet pytyt ja pussit henkkaamassa hantaakiista. Sparkin istuimella se valtava valhaankappalet minkä Rex sai ittelensä. Valtava arpanapula mikä täytti koko istuimen ja höyrys kylmässä ilmassa. Lihapaloista tippuskeli pisaroita, ja Rex kulki meiđän perässä ja söi punaista lunta.</p>
<p>Tämä oli talvela 1979 vain oliko se 1980, ja semmoisessa verisessä huvituksessa ja ruvanrunshauđessa saathin Vookin kläpit olla myötä. Lopun ilttaa meiđän telefooni ringas myöthäänsä. Kađotetut sielut jokka asuthiin meitä kauvempanna haminasta ja huhupörsistä.</p>
<p><span type="quote">«Se oon täälä, häh? Valas? Oonko se tođesti tullu?»</span> kuului toisesta päästä, ja mamma kuivas vertä vyöliinhaan, tarttui taas kärsivällisesti röörhiin ko se ringas, ja vastas ette joo vain, valas oli tullu.</p>
<p>Mamma leikkeli issoimat lihanpalat passelhiin palhoin, sparkki talon ulkopuolela ja rauha sielussa nyt ko kylmäkaappi oli täysi. Samala oli paistinpannu täyđessä piđossa ja truiskutti rassuuta siinä ko mamma oli laittamassa keskipäivää. Ruijan nimi Magerøy ei sinä päivänä ollu oikkee nimi paikale.</p>
<p>Veres valaspiffi ja keitetyt puteetit, kaalimuusi, pruunikastet ja puolat. Juhlaruoka ja ikuisesti muistettava gastronoomilinen muisto merenrannan lapsele. Jälkhiin saima ushein valasta keskipäiväksi, usheimitten pannussa paistettunna ja jälkhiin ihanassa pruunikastheessa lämmitettynä.</p>
<p>Valas, met tiesimä sen kumpiki tuona iltana ko viiminen pussi oli kylmäkaapissa ja melkhein emmä saanheet kantta kiini, tänä vuona se oli tullu meiđän tykö ja pysyiski.</p>
</body></document>
