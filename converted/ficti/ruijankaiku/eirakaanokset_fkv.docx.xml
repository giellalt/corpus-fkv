<document xml:lang="fkv" id="no_id"><header><title>Tekster i Ruijan Kaiku 2022-2023</title><genre code="ficti"/><author><person firstname="Maureen" lastname="Bjerkan Olsen" sex="f" born="" nationality=""/></author><author><person firstname="Arne" lastname="Hauge" sex="m" born="" nationality=""/></author><translator><person firstname="Eira" lastname="Söderholm" sex="f" born="" nationality=""/></translator><year>2023</year><wordcount>8803</wordcount><conversion_status type="standard"/><availability><license type="standard"/></availability><origFileName>eirakaanokset_fkv.docx</origFileName><parallel_text xml:lang="nob" location="eirakaanokset_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Ko talvi oikhein pani lunta, se pyörälastaaja tuli humppas paikale. Se korjas lunta Vookin monilta sivukađuilta, valtavii määrii lunta minkä se pani välitaltheen Larsjordhaan. Läjä tyhä kasus ette kasus. Pääläjä suunile siinä missä Øvergata kohtas Storgatan.</p>
<p>Silloin met kläpit kyllä klappasimma kässii ja olima iloiset. Meiđän etheen lapettu läjä oli ko iso hammas, ja sen kansa oli oikhein soma tierata. Lumiläjä päivä päivän pörhään kasus ja muistutti valkkeeta kaissaa, niin, se oli ko käsky toimheen. Nimittäin aloittaat operasuunin lumiluola. Met rukatimma ottamhaan lappiin ja tyyräimen ja tehimä niin monta luolaa ko jaksoima. Pienii talvihyypeliitä missä oli halpa laikko, oma heisi ja sisälä kläppivirta.</p>
<p>Heisi toimi painovoimala ja parhaiten alaskäsin. Jos seisoi läjän päälä ja hyppäs alas valkkeesseen vulkkaanhiin, liukupaanhaan läjän sisässä, se kesti muutaman sekunin ette tuli sylkäistyksi ulos alhaala. Liukkuissa sai luolakerta toisen pörästä joka kantista kuula epäselvää muminaa, net olthiin muut luola-asukkhaat jokka puhelthiin keskenhään. Muutamisti met tehimä heisireikhään haarakangii, net tulthiin ulos korkkeemalta niin ette ulos tullessa pääsi puttoomhaan vaphaasti meetterin eli kolme.</p>
<p>Isomilla kläpiilä oli ensioikheus verekshiin lumiläjhiin. Het kaivethiin korkkeela läjän päälä, mutta met pienemät kläpit jouđuima kaivamhaan ensilappiiliset alhaala maan tasala. Meilä oli omat luolat missä joima punaista saftii eli kakaaota, mutustelima Per-keksui eli Marie-keksui eli joululeipomuksiitten loppui. Eli appelsiinii mihin oli tukittu sokkeripalan sishään, jos meilä oli lykky myötä ja saima semmoissii etelänherskui. Meilä oli plakkarilamppu. Minun oli valkkee metalista ja siinä punaissii plastikkihervoi, eli sitte mie lainasin mamman lampun. Se oli sinapinkeltainen, ja siinä oli selkäkuurto minkä saattoi vettäät ulos niin ette se seisoi itte ja antoi näkköö.</p>
<p>Maantasala olleeviitten lumiluoliin ovenreijät piti laittaat kaaren malliset. Net olthiin kaikkiin kaunhiimat, ja ahthaimat. Se oli siihen laihiin ette ko teki soukkasen oven ja aukon niin pienen ko mahđolinen, se se tuli vaikkee isoile kläpiile tukkiit sishään. Sillä säästyimä kuttumatttomista vierhaista ja pahemansorttisilta järjestysrikkomisilta.</p>
<p>Sillä ko asuin Larsjordassa likelä verestä lumiläjjää, se se sattui ette mie olin ensimäinen pikkukläppi joka pääsi kaivamhaan. Siinä oli hoppu tehđä asuttavan luolan mitä kehtas näyttäät kläpiile jokka iltäpäivälä riuđuthiin kylästelemhään. Seppoladalenista ja muuvalta. Laattii piti olla tasainen, luola nokko iso. Siihen piti mahtuut paljon pikkuihmistä, ushein sielä oli niin paljon väkkee ette usheempi jalkapari pisti ulos. Ko tyhä pää oli sisäpuolela, se oli myötä joukossa, se oli reekelinnä pikkukläpiilä.</p>
<p>Se sattui ette muutama ystävä tuli mulle avuksi. Hiljemin mamma tuli pikavisitile. Se oli kyllä nähny meiđät köökin klasista kunka met hommailimma tiimoittain ja kaivoima. Mammala oli pikku laukku, siinä oli punaiset skottiruuđut. Ensin tuli laukku, sitte nävythiin mamman vaaleet kiharat ko se kumartui ja kattoi sishään. Sanoi ette meilä oli oikhein fiini luola, ja sitten lumi tyhä kratisi ko se jo nousi ja meni.</p>
<p>Laukussa oli kaksi plastikkikruussii ja minun termos, semmoinen pieni missä oli smurfiklisterimerkki päälä. Ja puoli pakkii Per-keksui ja kolme kynttilän nyssää. Yksi niistä oli paksu ja keltainen mikä oli jääny päässiäisistä, ja muut kaksi olthiin ohukaiset ja punaiset, net olthiin jäänheet jouluista. Ja vielä tulitikkuaski missä oli musta silhuettikuva vanhaasta kukkakaalipötäjästä jonku kukkuran reunala. Askin päälä aurinko oli laskemassa merheen, Larsjordassa oli fepruaarikuun alku, päivän sininen tiima, eikä aurinkkoo ollu näkyny jälkhiin menheen vuođen novemperikuun. Sen tulitikkuaskin, mamma sanoi ennen ko lähti, häyđythiin luola-asukkhaat ottaat myötä kothiin päätalhoon sitte ko alethiin palelttuut ja kylläänythiin tieraamasta.</p>
<p>Sitte met koristimma luolan ulkopuolen lumipalloin kansa. Tehima kansa ymmyräisen lumipallolyhđyn minkä keskele met panima sen keltaisen kynttilän. Liekki niijaili ja koitteli pyssyyt tiukassa jivaktissa vaikka se vaikkee oliki. Luolan sisälä met sytytimmä palamhaan punaiset kynttilät.</p>
<p>Yhđessä kohđassa mie olin osanu lappiin kaffala katthoon ja tehny vahingossa kattolunkan. Met näjimä mustan taivhaan ja kaksi tähtee, hiljemin met näjimä reijän läpi taivhaanvalkkeet ja niitten kylmän, paaroileevan tansin. Pörästä, ko met lepäsimmä luolan pykkäämisestä ja söimä keksui ja joima jotaki lämmintä, se met kuulima jotaki ulkkoo.</p>
<p>Ensin likenevvää kiljunttaa, sitte tuli äkkii hiljaisuus mitä seuras vaimee viskuttelu. Met ymmärsimmä ette net olthiin muut pikkukläpit, net olthiin hoksanheet meiđän lumiluolan, siinä ko oli näkö sekä ulkona ette sisälä, ja vielä loisti näkö kattoreijästäki.</p>
<p>Met kuulima ko kläpit puhuthiin ette näkö mikä tuli meiđän luolasta, oli valju. Se oli sikkaristi ufo. Kattokkaa kunka Larsjordan lumiläjässä olleevan ufon näkö sihtaa ylöskäsin, sivvu taivhaanvalkkeitten ja juuri kiini siihen tähtheen asti mistä se oli tullu. Se oli sikkaristi täynä vihrissii miehii, kläpit meinathiin. Joo joo, niinhän se oli yhđen kläpin veli sanonu sille, ja silloin se oli aivan sikkaristi tosi. Se oli lukenu sen yhđestä viekkhaasta lehđestä missä oli kuvvii hoikkaisista tyypiistä joila oli valtava pää ja isot silmät ja pikkuruinen suu. Ja ajattele mitä kaikkii kirjoi ja filmii se oon olemassa semmoisista ufoista täppitäynä pienii vihrissii miehii! Tietenki niitä oon, häyttyy tyhä toivoot ette net oon vaatettinheet ittensä viittätoista miinusgraadii varten.</p>
<p><span type="quote">«Missä net isot vihriset miehet sitte oon?»</span> viskutin mie minun ystävälle ko kuulima kläpit mutisemassa ulkopuolela.</p>
<p><span type="quote">«Niin, tahi isot vihriset daamit?»</span> tirskutteli minun ystävä, se oli jonku kuukauđen minnuu vanhempi.</p>
<p>Kläpit pistethiin pään sishään meiđän luolhaan sillä ko haluthiin nähđä mitä sielä oon. Het olthiin piian vähän pettynheet ko ei nähnheetkhään luolassa vihrissii miehii sitte ko olthiin ryöminheet sishään. Net saathiin minulta ja minun ystävältä keksui, itte kukanenki kaksi keksuu. Parasta luolassa oli ette siinä oli hyvä sija, meinathiin kläpit jokka tulthiin kylästelemhään. Net sanothiin ette ei se ollu soma maata koivet ulkona siitä missä oli sommiin olla. Niin, ja toinen hyvä oli reikä katossa. Sen kautta saattoi spiuneerata jos vaikka siihen laskeutuis hiljaksheen yksi ufo. Hyvin suuniteltu, net sanothiin.</p>
<p>Kläpit, vaikka tavalisesti olthiin praatikkhaat, hiljenethiin. Luola painoi meiđät mukavasti yhtheen, kynttilät niijailthiin ja keijuilthiin, kattolunkan periskooppi selvitteli meile tähtiin mysteeriistä. Keksut krapsattelthiin ja kakaao höyrys kruussiissa, suusta tulleeva rusta muuttui kevveemäksi ette kevveemäksi, ja kauvoin olima aivan hiljaa. Yhđessä met tunsima ittemä turvaliseksi. Se oli kylmä meiđän luolassa, mutta sielä oli lämmin.</p>
<p>Kiini siihen saakka ko muutamat raavhaat tulthiin talsithiin siihen ulkopuolele. Sannothiin ette oli hiljain, met häyđyimä painuut kothiin. Se oli siinä se päivä. Mutta sovima ette kohtaama taas seuraavanna päivänä. Se oli pyhäpäivä ja meilä oli vapaata koulusta, ja saattaisimma olla kauvoin luolassa.</p>
<p>Tasan se oli niin ette Larsjordan lumiläjä se tyhä kasus ja kasus. Kiini siihen päivhään asti ette pyörälastaajan kauha melkhein ei ennää ulettunnu läjän lajele. Jälkhiin saattoi tapattuut vaikka mitä, ja joka kerta kävi niin ette pyörälastaaja tuli ja nappas ittensä kithaan kaiken. Ja aamuvarhaisella seuraavanna päivänä se tuliki. Murisi ja ulisi ja ahkeroitti, käväisi välilä haminassa missä dumppasi lumen kuormalavalta ja viskas yli kaijan kantin. Eikä antanu ylön ennen ko kaikki saiđanpenikät olthiin pajenheet haminabasengista.</p>
<p>Niinpä käviki sillä tavala ette ko lopulta oli aamu ja met kläpit kokkoonuima Larsjordhaan tieraamhaan ittemä lumiläjässä, se koko läjä oli häviny ja sen myötä kaikki lumiluolahyypelit. Hävinheet jäljettömhiin. Nyt luola ja sishäänrakenettu heisi ja se kaikki oli haminabasengissa, niin ko määrätön määrä cottage cheesee.</p>
<p><span type="quote">«Hiivattu senthään!»</span> met kläpit mutisimma ja puđistimma nyrkkii ko olima niin vihassa.</p>
<p>”Ensin anttaavat ja sitte taas ottaavat pois», met sanoima ja muistutimma sikkaristi Kariusta ja Baktusta talvikamppheissa nyt ko se fiini lumiluolajättihammas oli poissa. Häviny luolinensa ja heisinensä ja näköaloinensa ja kaikkinensa.</p>
<p>Raavhaat sitte?</p>
<p><span type="quote">«Niinpä niin, kunka kauvoin Adamsenkhaan oli paratiisissa?»</span> raavhaat tyhä sanothiin, ilman mithään tuntheita meitä kläppii kohđen ko met vaitelimma assiin pääle. Talvi talven pörästä raavhaat kieltäyđythiin valittamasta raatihuonheen toimista paikan usheitten luola-asukkhaitten eđestä mikkä olthiin mistantanheet ittensä asenon.</p>
<p>Meilä kläpiilä ei ollu muuta konstii protesteerata ko ette nouđima ittemä tyyräimet ja kostima sillä ette laskima alas törmistä. Kiusasimma järjen piiliiltä.</p>
<p>Hiljemin samana iltapäivänä meiđän törmänlaskuu häirithiin. Kuulima nimittäin opphaan äänen. Murattelleevan ja tarmokkhaan. Pyörälastaajan.</p>
<p>Jo vain, täppitäyđen kuorman kansa se tuli mellasti ylös Larsjordaa. Piian se oli katunu ittensä aamullissii tekossii, silloin ko se vei meiltä asentopaikan? Pyörälastaaja näjet tyyhensi kuormalavan lumesta, justhiin siihen laatteele paikale missä meiđän vanhaa loistoeksemplaari lumiluolasta oli seisonu.</p>
<p>Tyyräin perässä hengaten met menimä sinne kattomhaan. Sivusilmälä met seurasimma pyörälastaajaa ko se lähti noutamhaan lissää. Kauvoin met pällistelimä tätä pikku maitohammasta mikä siinä nyt oli, surkkee näkymä se oli kođittomile luola-asukkhaile. Se tuntui turhalta, kaikki se homma ko met olima kaivanheet ja kaivanheet.</p>
<p><span type="quote">«Se ei lopu koskhaan, vain loppuuko?»</span> joku meistä sanoi.</p>
<p><span type="quote">«Ei»</span>, vastasimma met muut yhtheen äänheen.</p>
<p>Ennen ko heti taas aloima suunittelemhaan uutta kaivausta. Ko lumiläjä olis nokko iso. Etheenkäsin meiđän luola-asukaselämää täälä ylhäälä kylmässä pohjaisessa.</p>
<p>Ko mie olin pieni, se Vookissa kävi kohta ushein oikhein ammattifotograafi. Se tuli Hammerfestistä, ja laittoi ittelens siirettävän fotostuudion Havly-hotelhiin, entisheen merimieskothiin.</p>
<p>Sen ette fotograafi taas oli ampumahollila, ilmoitethiin tarkasti etukätheen Finnmarkspostenissa, präntättynnä kierttäävän elläintohtorin saapumisanonsin vierheen. Niin ette elläimetki ymmärethiin pyssyyt joksiki tervheinä vielä muutaman päivän.</p>
<p>Meiđän äiđit olthiin päättänheet ette kaksoiset kansa piđethiin olla myötä kuvassa, kaksoiset olthiin minnuu vuođen nuoremat. Kruunut oli kraapittu kokhoon ja hervavaattheet päälä, nyt sitte menthiin Vookin keskipaikkhaan ette saathiin näkkyyvä tođistus olemassaolosta. Niin ko ylheensäki, se mie piđïn kaksoissii käđestä ette kumpikhaan ei kattois lopulisesti eli – mikä vielä pahempi – ei sotkettais vaattheita. Unistelleeva kattanto silmissä olthiin meiđän mammat hoksanheet ette siihen laihiin meiđät piti kansa ikuistaat, käsi käđessä. Het nähthiin sen elläävännä eđessäns, niin sievän motiivin ette se kyllä nostais tuntheita vaikka kaikkiin objektiivisiimassa suurkaupunkifotograafissa.</p>
<p>Met rukatimma Havlhyyn. Mulla oli tuliterät sukkahousut, net olthiin paksuu villaa ja niin valkkeet ette net olthiin itteloistaavat. Sukkahoussuin yläpuolela sama uusi ja valkkee pitkähijainen kenseri, missä oli hijansuissa ja kaulassa pitsireuna. Ja vielä lyhykäinen, musta hamet ja västi missä oli monenvärissii pienii kukkii. Hamet ja västi olthiin perintökapinheet. Vaattheitten periminen oli enämenki reekeli ko poikkeema, ja sama jännittäävä joka kerran.</p>
<p><span type="quote">«Lakkaa kärisemästä»</span>, pappa aina sanoi. <span type="quote">«Se oon tyhä lyhenttäät net»</span>, se sanoi. Niin ko silloin ko mie olin viiđen vanhaa ja perin dongeriihousut muutamalta sukulaiselta joka oli kuuđentoista.</p>
<p>Kaksoisilla oli samanlaiset vaattheet. Heiđät oli vaatittu sinishiin vakosamettihoushuin, oranshiin paithaan ja västhiin missä oli kolme knappii ja jonkulainen sininen herva. Selvä oli, siinä ko kesävaattheiset äiđit meitä vielä Havlyn eđessä paranelthiin, ette kuvvaaminen tapattui 70-luvula.</p>
<p>Sisälä met emmä kohđanheet mithään vakkaa miestä erinomhaisten motiiviitten kansa, tyhä valtavan ison, pruunin vaattheen loman loukossa. Kolme karmitonta pinnatoolii seisoi liki sitä vaatetta, näile ođotustooliile met piđimä istuut. Maureen keskele, piđätki sitte käsistä kiini, ja karata ei saa eikä hoksata muita konnankonstii. Viskutethiin meiđän mammat, net lähđethiin ulos tupakalle.</p>
<p>Vaattheen takkaa ei pitkhään aikhaan kuulunu mithään, sitte sikkaristi iski taivhaanvalkkee. Vaattheen yläreunassa välätti, mutta sitte vaatet oli taas ikävän pruuni. Sitte kuului vaimeeta mutinaa ette liikkuut ei saanu. Sitte se taas välätti, ja met kuulima ko joku kläppi sielä sisälä nikotteli ette hänen silmii kirveli niin ette häneltä meni näkö. Jännittäävä.</p>
<p><span type="quote">«Tohđitko sie?»</span> kysyi oikkeenpuolinen kaksoinen.</p>
<p><span type="quote">«Tohđitko sie?»</span> kysyi vasemanpuolinen kaksoinen, paino sanala sie.</p>
<p><span type="quote">«Hys»</span>, mie sanoin.</p>
<p>Mie kyllä ymmärsin mikä niilä oli meininkinnä. Kumpiki halus ette veli olis naakkinu vaattheen tykö ja kattonu sen alta, sitte rukattannu takaisin ja muistelu mitä vaattheen takana oikhein tapattui. Siinä ko istuima pinnatoolila emmäkä tienheet mikä meitä ođotti, se mielikuvitus laukkoi villinä.</p>
<p><span type="quote">«Kumpikhaan ei saa tohtiit»</span>, mie viskutin ja piđïn niitä vielä lujemasti käđestä.</p>
<p>Minutti kului levottomuuđen vallassa.</p>
<p><span type="quote">«Häyđytkö sie kusta?»</span> mie kysyin ko minun oikkeenpuolinen kaksoinen heilutteli jalkkoi siihen mallhiin.</p>
<p><span type="quote">«Eii»</span>, oli vastaus, tyhä naaman punafäri muisteli ette se oli valkkee valet.</p>
<p><span type="quote">«Istu siivosti»</span>, mie viskutin.</p>
<p>Tulos oli päinvastainen. Nyt se minun oikkeenpuolinen kaksoinen heilutteli jalkkoi aivan hullun laihiin.</p>
<p>Kiini siihen asti ette hänen toinen kenkä lensi jalasta, sitte se lakkas heiluttamasta.</p>
<p>Mie juuri kerkesin näkemhään sen kengän. Mie muistan ette se lensi villisti pyöriin ilmhaan mistä se suhatti vaattheen reunan yli ja katos. Vaattheen takana kengälä oli selvä vaikutus, niin ko heti saima kuula.</p>
<p>Tässä mie häyđyn mennä vähäsen takaperin siihen ko met olima menossa Havlhyyn ja puhuima siitä mitä kolmikolla oli päälä. Meilä oli tietenki jalassa kengät, mutta siinä missä mie sipsuttelin omissa sievissä ja pehmeissä piijankengissä, kaksoisilla oli jalassa lakkikengät. Hirmunen kovat ja aivan liijan isot. Net olthiin perintökapinheet.</p>
<p>Tässä mie häyđyn mennä vähäsen takaperin siihen ko met olima menossa Havlhyyn ja puhuima siitä mitä kolmikolla oli päälä. Meilä oli tietenki jalassa kengät, mutta siinä missä mie sipsuttelin omissa sievissä ja pehmeissä piijankengissä, kaksoisilla oli jalassa lakkikengät. Hirmunen kovat ja aivan liijan isot. Net olthiin perintökapinheet, niinpä niin. Tyhä harvat ansaithiin saađa uuđet lakkikengät, koska lakkikenkkii piđethiin tyhä häissä ja kraviaisissa ja muissa semmoisissa mitä oli liijan harvoin ette semmoissii kenkkii olis kannattannu hommata. Ylheensä kerran vuođessa ko huuđethiin hurraata lumitormissa sen takia ette joku väitti ette oli 17. maikuuta. Uuđet lakkikengät pikkukläpile? Semmoisheen panthiin rahhaa nuoin joka kolmanessa sukupolvessa eli siihen laihiin.</p>
<p><span type="quote">”Hänelä oon tođela isot saapphaat täyttäät”</span>, sanothiin Vookin väki, ja heilä ei ollu ushein syytä pittäät sitä sannaa muussa ko pukstaavilisessa merkityksessä. Lapset käskethiin kasuta ette kengät eli saapphaat pasathiin, tehtävä mikä täytti usheitten kläppiin lapsuuđen Makreassa. Niinki isoista perintökengistä huhuthiin ette ihmiset kumpustethiin niihin vielä ko het olthiin jäämässä pensuunille.</p>
<p>Kaksoisten mamma ei ollu tukkinu kenkhiin aviisipaperii eikä muutakhaan pehmeetä. Fiinikenkkiin kansa ei pasanu pittäät muuta ko ohukaissii sukkii, se meinas.</p>
<p>Vaattheen takkaa kuului tomhaus ko sinne putos jotaki. Sitte kuului ukkoista muistuttaavaa jyrinää. Vaatet alkoi pullistelemhaan, näytti ette joku halus sieltä ulos. Hirmunen määrä kirroomista höystönä vaatet aukes, ja ulos tuli fotograafi.</p>
<p>Iso mies ja sama vihainen. Toisessa käđessä sillä oli kaamera ja toisessa perintökenkä. Ja keskelä nenänsölkkää kahđen kulmakarvapenshaan välissä sillä oli punainen lovi. Ymmärsimmä ette fotograafi oli kuulu ko jotaki suhatti vaattheen yläreunan yli, ja ette hän sikkaristi oli kattonu ylöspäin juuri ko kenkä lensi ja pani pysthöön metelin. Fotograafi pyyristeli pahasti, saatoima havaita.</p>
<p>”Tuo se oli!” huusi kengätön kaksoinen ja viittoili villisti kohđen veljee.</p>
<p><span type="quote">”En mie tarkoittannu”</span>, purskautti vasemanpuolinen kaksoisista, se sikkaristi pölkäs ette päässee ittensä hengestä ja kuolee kengät jalassa.</p>
<p>Pölättävän fotograafin takana met näjimä pleekkii naamoi. Ymmyräissii silmii, siinä oli nuoripari millä oli myötä pikkukläppi matruusipuvussa. Het kyllä ođotethiin pölvölä ette kunka tämä kuvvaaminen lopulta loppuis.</p>
<p>Mutta footograafiila oon kyky nähđä detaljiitaki. Ja heitä oon paha alkkaat luuraamhaan. Met näjimä kunka hänen kattanto pyhki lommaa ja hopusti löysi minun oikkeenpuolisen kaksoisen. Toisessa jalassa oli vastaputsattu lakkikenkä veittenterävine kantoinens, toisessa tyhä ohukainen musta sukka mistä isonvarphaan kohđalta vilkattelthiin uuđet puteetit. Molemat kaksoiset olthiin nyt hiirenhiljaa, nyt net tođentevola puristethiin minnuu käđestä.</p>
<p>Onneksi meiđän mammoila oli seittemäs vainu sen suhtheen jos heiđän kläpit jouđuthiin vaikeukshiin. Haisten tupakalta net tulthiin sisäle justhiin ko fotograafi uhkas anttaat meiđän tiettäät huuttii. Ja se huuti taisi nyt olla Vookissa, se kerkes muistelemhaan meile. Meiđän mammoila oli heti homma hanskassa. Kaksoiset saathiin nöyriimästi mennä hyysikkhään, nuoripari matruusipukuisen pikkukläpin kansa maksoi ja katos ulos, ja sittes se oli meiđän vuoro. Kaksoiset vastustelthiin ko met käsittäin painuima vaattheen taakse.</p>
<p>Sielä kyllä oli merkilinen. Fotograafi hieroi nennää ja kysyi ette pystyimäkö met seisomhaan hiljaa. Kuitenki olemhaan viskomatta kenkkii. Yksikhään ei tohtinu hymmyilä fotograafile ko valkkee välätti, ja ihmheitten aika ei ole menny, molemat kaksoiset seisothiin hiljaa juuri saman sekunin sađasosan aikkaa. Vips ja meiđät oli ikuistettu. Mie keskelä pitämässä kumppaaki käđestä, kaikki kolme hetken vakavoittamanna.</p>
<p>Matkala kothiin Havlystä meiđän mammat sanothiin ette olis ollu parempi vieđä meiđät elläintohtorille, mutta minusta kuitenki oli parempi ette fotograafile. Kaksoiset ja mie, vaalakka färikuva otettu kolmesta pikkukläpistä joskus jälkhiin 70-luvun keskirajan, se kyllä täyttää kattoojan tuntheila.</p>
<p>Kiitos lakkikengän, mie olen ajatellu. Se rekvisiitta teki ette kuvasta tuli autenttinen. Kuvan oon knipsattu paljon ennen ko kläpit tulthiin muutthiin Vookissa, kuva tođistaa kläpiistä jokka tuntteevat kauhunsekaista illoo sen eđestä mitä tulleevaisuuđella oon anttaat heile.</p>
<p>Ei se ollu leikin assii olla kläppi Makreassa, ja yhtenä talvipäivänä kaikki muuttui vielä paljon värremäksi.</p>
<p>Se oli pappa, se tuli hopula praattailemasta prykyltä ja pyysi minnuu myötä Kelviikkhiin. Emmä menis sarkila, Lillilä, emmäkä meiđän peilivenheeläkhään, Sigerfjordila. Met hihtaisimma tunturin yli.</p>
<p><span type="quote">”Rito oon ottanu meiđän uuđen hytän”</span>, pappa sanoi, se kysyi mitä mie vielä siinä seisoin ja ihmettelin. Sanoi ette mie piđän pittäät hoppuu.</p>
<p>Yksi papan fiskarikaveriista oli nimittäin tullessa samana aamuna fiskureisulta ajanu Kelviikin sivvu, ja mereltä nähny kunka rito oli reuhastannu sielä. Nyt met pitäisimmä mennä tarkastamhaan vahingot, pappa, pari muuta raavasta ja mie. Saattaa olla, mie kuulin ette pappa mutisi, ette huhu hytän kuolemasta oli isosti lissäilty? Makreassaki oli lupa toivoot, vaikka se ylheensä oli aijanhaaskausta.</p>
<p>Harvassa paikassa oon paremat mahđolisuuđet lumirithoon ko Kelviikissä, tuossa pystöhenkoisessa lymypađassa. Eriliikaisesti vestatuuli oli helposti vähäsen kamala. Se rakasti ko pääsi nostattamhaan tunnelmaa, siinä ko vahingoniloisesti pyhkäisi yli Makrean. Vaivattomasti se tuiskutti lumen vaaran olale mihin se kokos uskomattomii henkokinoksii. Siinä se hengas, lumikynsti, ja näytti kieltä mailmale ittensä alapuolela. Nimittäin Kelviikin kyläle, missä oli kouralinen vetoissii kämppii mikkä vastoin kaikkii ođotuksii pysythiin pystössä ja väristhiin tunturin ja meren välissä.</p>
<p>Se oli pitkä matka hihđata raavhaitten pörässä. Koko matkan mie rukkoilin hiljaa ette rito olis säästäny Kelviikin talot. Kuitenki papan hytän, sillä ko siinä hytässä oli soma olla. Kelviikin vanhaa hyttä oli oikkeestansa vähäinen huonet. Se oli rakenettu Finmarkun uuđestirakentamisen aikana jälkhiin toisen mailmansođan. Mutta pappa halus uuđen hytän, ja ko hänelä vanhaana fiskarinna oli virkana koitela kohtaloo, hän piti hyvänä pykätä uuđen huonheen likemäksi tärkkeetä infrastruktuurii. Niin ko jalkapallokenttää ja Kelviikinkurruu jokka molemat olthiin vähäsen likempännä vaaran laittaa. Sitä ei pappa olis ikinä pitäny tehđä, niin ko sitte havaittimma.</p>
<p>Lunta oli polvhiin asti, tuulenrossissa täysi tormi, ja raskas kulkkeet, mutta mie rukatin raavhaitten lattuuta siihen ko iltäpäivälä kerkesimmä Kelviikinkurhuun. Henkokinos oli kokonhansa kađonu, se oli huono merkki. Ja aivan oikhein, ko met astuime reunale ja kattoima alas Kelviikkhiin, met näjimä pelkkää lunta. Valtavii määrii lunta, se oli vieriny vaaran rinnettä ja ottanu asenon kuolpanolla. Mahđottommii lumipalloi oli vieryny melkhein merheen asti, sielä net maathiin ja hytisthiin niin ko heinäpallot mikkä ei passaa kelheen ruvaksi. Mutta tuiskupiiskoin välissä ei näkynyt mithään papan hyttää.</p>
<p>Kuitenkhaan mithään hyttää siinä missä se pruukas olla. Pappa mutisi ja ihmetteli ette missä se nyt piilotteli, se pikku majanen mistä hän niin kovin tykkäs.</p>
<p>”Tuola se oon!” yksi raavhaista näytti, kauhistunheena ja suu pakkasrustaa höyryten.</p>
<p>Ja se oli papan uusi hyttä. Minun äänetön rukkoileminen ei ollu auttanu, hyttä oli lennättänny irti krunnista ja kauvas sijaltans.</p>
<p>Tođesti melkhein merheen asti, pakkahuonheen vierheen. Sielä se hyttä oli, syvälä lumikinoksessa niin ko ujo kilpikonna. Nyt se oli laittautunnu paikan puolivalmhiin saunan likkiimäksi kranniksi. Pruuni, pieni, salvettu huonet minkä Kelviikin nuortenseura oli pykäny sođan jälkhiin. Se oli kyllä lannanperruu, paleltunheet sielut kaivathiin löylyy jäämeren rannalaki. Mutta saunan sisäpuoli ei koskhaan valmistunnu, kuitenkhaan se ei ollu piđossa siihen aikhaan ko mie olin pieni. Siinä rannassa se nyt seisoi ja ihmetteli, papan hyttä, niin ko seki olis halunu mennä sisäle lämpimhään.</p>
<p>Siinä pappa seisoi käryssä Kelviikinkurun reunala, siinä mistä iso henkokinos oli murtunt ja vieny myötä lumen vaaran laiđasta. Pappa kyllä tiesi mitä vanhaatfaarit prykylä sanottais. Ette ei siinä ollu mithään rajjaa kunka suuruuđenhulluksi se oli tullu ko ilman krannivarrausta ja kommuunin rakenusluppaa oli hommanu ittelensä niin hirmusen naustin. Ja siinä oma sauna ja kaikki. Semmoinen petolinen rito sitä tarvithiin ette Kelviikin talomarkkinhaan saathiin vauhtii.</p>
<p>Isorito oli saanut aikhaan kansa usheita pienemppii vieremii, mutta kaikki olthiin pysättynheet ennen muuta asutusta. Tyhä papan hytän oli lähätetty enturhiin. Se kyllä ärrytti pappaa vielä enämen, se ko tiesi ette taatusti usheematki Kelviikissä oltais paremin ansainheet semmoisen kohtalon ko hän. Mie kuulin ette se kiros.</p>
<p>”Tohđimako mennä kattomhaan jos sielä saattais pärjätä jotaki?” yksi raavhaista kysyi.</p>
<p><span type="quote">”En nyt juuri tieđä”</span>, pappa vastas. ”Mutta kuiten menemä ja kattoma.”</p>
<p>”Mutta pappa?” mie sanoin. ”Mitä jos tullee uusi lumirito?”</p>
<p>Panima hihtamavehkheet suojhaan tavalisheen paikkhaan ison kiven taa, sen mikä aina oli näkkyyvissä teki talvi muutoin mitä tuhhoo tahtoi, ja sitte met menimä ja laskima alas kurruu.</p>
<p>Matkala alas tuntui ko Kuningas Talvi olis tuijottannu meiđän pääle. Se luki aanen-taanen-lorruu jääkylmilä luusormila ette pitäiskö meiđätki pakkosiirttäät. Se hunteeras ette pitäiskö raappiit kokhoon riđonloput, puhalttaat meiđät alas vaaranlaittaa ja niin kauvas ette häytyisimmä uiđa maihin.</p>
<p>Välistä Makrean kađut olthiin liukkhaat.</p>
<p><span type="quote">”Niin petolisen liukkhaat net olthiin”</span>, joku sanoi, ”ette vaikka mie sain tartutuksi kiini lyhtytolpasta tuola ylhäälä Café Ritzin tykönä, se kuiten minun kalvet liukui alas keskipaikkhaan.”</p>
<p>Vooki oon pystö kaupunki. Paljon törmii alas ja ylös, niin jäissii ja tarkasti hunteeratuita ette väki tasan tekkee uussii rekordiita kauppapussiin viskomisessa. Leippää ja munnii ja pruunijustoo, S-laakin pussissa jälkhiin Coopin tulon. Talven aikhaan harvassa kaupungissa oon enämen pakon alaissii katukynstnääriitä ko Vookissa, ja sattui ette met kläpit heitimä tieraamasta ja toppasimma kattomhaan kunka sille ja sille paikan asukkhaale kävi. Tavalisesti net olthiin vanhemanpuoleissii karaistunheita kovapäitä jokka paljosta kokemuksesta huolimatta aleti uskothiiin ette se oli mahđolinen kanttaat kauppapussin kotia kaupasta. Se oon tyhä pohjaisessa ette tillauksesta päässee näkemhään kunka vakhaitten porvariitten jalat yhtäkkii alethaan rullaamhaan tyyhää, ja net lennethään suorhaan söläle. Eli sen vielä jännittäävämän variantin missä het tuntteevat palanheen kärryy ennen ko veđethään tyyhää. Siinä näkkee kunka ihminen ensin jäykistyy, vähäsen etukumarassa, niin ko olis tuhanan metrin juoksun lähtöpriimula. Jälkhiin tapattui ylheensä toinen näistä kahđesta. Toinen kesti kymmenen minuttii, ja siinä ihminen ja kauppapussi onnistuthiin liukattamhaan turvalisemalle paikale, toinen kesti alle sekunin, ja siinä molemat menthiin nurin ja seilathiin matkhaansa. Met kläpit emmä koskhaan sanonheet äänheen kumppaa met toivoima.</p>
<p>Klasikaljamaa oon paha, sen petolinen sukulainen piilokaljamaa oon pahempi. Piilokaljamaa oon niin ko klasikaljamaa, mutta siinä oon kerta vittii päälä. Met kläpit tykkäsimmä ette molemat olthiin paremat, methän rakastimma kaljamaata. Kađut viinossa, klasinkirkhaina, silloin met kaivoima esile meiđän luistheet.</p>
<p>Se oli taito luistiit Vookissa, mutta meilä oliki sitte oikkeeta jäätä. Ja ko meilä oli niin paljon pystöi törmii, met hoksasimma uuđen sporttilajin. Se oli ko luotu tätä tuulenpessää varten missä met kasusimma ylös niin hyvin ko pystyimä. Luokkaluistiminen.</p>
<p>Ennen ko aloima laskeet alas kaikkiin suurimppii törmii, met harjoittelima paljoila poikkiteilä. Valtavilla, rumila poikkiin pitkänmatkanluistheila mikkä tasan olthiin perityt. Poispäinluistheila, niin ko met niitä käskethiin. Jokku parit niin vanhaat ette meiđän mielestä oli eriskumhainen ette net olthiin pärjänheet yli sođan, siinä ko kaikki oli poltettu.</p>
<p>Niin ko vanhaat luistheet kansa, sitä uskoisi. Mutta ei:</p>
<p>”Häh?” vanhiimet Vookissa sanothiin ittensä kläpiile. ”Uuđet luistheet? Mikä niissä vanhoissa oon vikana?”</p>
<p><span type="quote">”Met olema kyllääntynheet noihin vanhoihin luistheissiin”</span>, met kläpit silloin vastasimma.</p>
<p>Met unistimma paremista kampheista. Modernimmista luistheista ko net mitä äiji piti silloin ko se oli pieni. Makreassa oli sikkaristi dinosauriita silloin ko nuot luistheet olthiin muutissa, met kläpit sanoima raavhaile, met argumenteerasima jääkylmästi meiđän assiin puolesta.</p>
<p>”Jonku oon häytyny joskus ostaat nämätki perintöluistheet? Ja nethän saathiin uuđet luistheet silloin. Niin ette ilman metki saatama saađa?” met sanoima.</p>
<p><span type="quote">”Ei” sanothiin raavhaat. Ja muistutethiin ette ainua joka pitkhään aikhaan oli saanut jonku uuđen ”skøytan”</span> (ruijaksi luistet oon skøyte) Vookissa oli Hagbert, ja se <span type="quote">”skøyta”</span> oli 58 jalan pitukainen söyttä joka koutui hyvin köytettynä haminassa eikä muistuttannu olheen luistheita.</p>
<p><span type="quote">”Niin ette menkkää ulos tieraamhaan”</span>, sanothiin raavhaat, net veđethiin nauhat niin tiukale umpisolmele ette niitä vanhoita luistheita ei ennää koskhaan sais pois jalasta.</p>
<p>Niin met sitte häyđyimä luistiit raavhaitten joukkhoon entisaikkoin muistoila mikkä olthiin kuulunheet liikakasunheele vanhaale täđile jolla oli samanlainen frisyyri ko Sonja Heniellä, eli sitte seđäle joka unisteli karrieerista jäälä ja josta sen sijhaan ette hänestä olis tullu hjallis, tuliki alkis. Luistheet olthiin sen tähđen liijan isot ja epävakhaat ko vihainen sopuli tyyhässä marjaplokkarissa, mutta se oli samhaan laihiin semmoisten luistheitten kansa ko perityitten pyhäkenkkiin kansa: Usheita parrii paksui villalestoi ja pumpulii varphaissa oli tyđyttäävä ja kestäävä ratkaisu.</p>
<p>Luistheet olthiin yksi assii, mutta Makreassa ei ollu kans mithään luistimapaanaa. Likimäinen luistimapaana oli Alattiossa, yli kahđenkymmenen miilan päässä. Se oli meiđän mielestä liijan pitkä matka luistiit, niin ette met toivoima ette meri jäätyis ette met saattaisimma luistiit Pohjaisnavale. Mihin kansa oli paljon lyhykäisempi matka ko Alattihoon. Mutta haminabasenki kaikkine fiskusöyttinensä kieltyi jääätymästä, eikä sitte ollu muuta ko yksi paikka missä luistiit. Nimitttäin käyttäät sammaa paikkaa ko kaikki muutki. Teitä.</p>
<p>Yhtenä vuona met kuiten näjimä oikkeet uuđet luistheet aivan likeltä. Se oli yksi tytär etelästä, se oli feeriällä sen isän tykönä Vookissa, ja sillä oli myötä luistheet mikkä se oli saanu syntymäpäiväkenkiksi ittensä isovanhiimilta. Oikkeet taitoluistimaluistheet, valkkeet ko pastöriseeratut enkelit. Niissä luistheissa oli pitkät varret ja niissä sievät kuretnauhat, terät olthiin ko piisyylät, ja nousthiin kaunhiisti ylös eđestä, niin ko fiiniin sieväkirjoitus. Terän kärjessä oli kans sommii pikku hamphaita. Sikkaristi sillä ette se niilä saattoi pysättyyt äkisti, tehđä piruettiita ja muita sievii assiita jokka saathiin luistimahamheen helman pyörimhään. Met olima nähnheet taitoluistimista TV:ssä, ja meilä oli kova halu nähđä ette ossaako se luistiit. Vikana oli vain se ette nyt oli keskikesä ja harvinaisen vähän jäätä Vookin kađuila.</p>
<p>Hiljemin samana vuona, se oli joulun alla, ja tuiskut olthiin piesheet meitä viikottain, meile tuli kysästelemhään toinen söörinkipiika. Se oli Uslusta ja oli lähätetty joulufeeriälle ämmin tykö pohjaisheen. Meiđän fasti kläppijengi oli luistelu jo usheita vuossii ja hunteeras hirmuisesti tämän etelän nepun ympäri. Saattaisko seki luistiit? Yksikhään ei tieny, mutta meilä oli arvauskilpa, ja se oli meistä hirmu jännittävä.</p>
<p>No, luistimakompetansi tuskin parani sillä ette söörinkipiika oli kylästelemässä. Jo vain, se sanoi ko met kysyimä, kyllä hän tykkää jäästä. Eriliikaisesti siitä roosan värisesti mikä maistuu mansikalta. Mutta kaikkiin ensimäiseksi se sanoi ette hän ei ymmärtänny meiđän puhetta.</p>
<p>”Tet puhutta niin kummalisesti.” Se nosti nokan pysthöön. Kysyi ette olemako met olheen Norjasta.</p>
<p>Se oli kylmä kolmas adventtisunnuntai. Söörinkipiijan oli lähätetty meiđän ovele, ämmi oli sanonu ette se pittää tierata meiđän Vookin kläppiin kansa. Siinä met nyt seisoima yhđessä Larsjoda 1C:n porthaala, se ja paikan tyyräinmaafian kova yđin. Kotona mamman tykönä. Siinä met seisoima ja valmistimma itteemä pröövhiin. Luistimapröövhiin. Siihen aikhaan tieraaminen oli verissiintä totta, siinä ei auttanu haaskata aikkaa kielimuurhiin, ja sillä met ryömimä ristile ja aloima puhhuut söörinkkii. Sehän ei ollu meile mikhään assii, methän olima kasunheet ylös muvalta siirtynheitten opettaajiitten ja tervheyssisarten kansa ja TV:n kansa mikä kuhisi väkkee jokka puhuthiin kummalisesti.</p>
<p><span type="quote">”Ei vainkhaan, met olema pois Makreasta, met”</span>, met vastasimma ja näytimä sille jotaki mitä pyysimä ette se ottais pääle.</p>
<p>Meilä oli nimittäin myötä omat sporttikamppheet söörinkipiijale. Ja ennen ko se arvaskhaan, se seisoi horjattelemassa kahđen valtavan kengän päälä minkä alla olthiin veittet, nimittäin perintöluistheitten mikkä olthiin niin vanhaat ette näytti ko siinä olis ollu nauhat vittoista. Molemat terät olthiin ruostheesta ruskeet, mutta meiđän mielestä se oli vain hyvä. Paljo ruostet vähensi nimittäin faarttii, niin ette ko söörinkipiika aikkaa myöđen tulis paremaksi, se luistheet kansa parettais. Siihen laihiin se oon pohjaisessa, ei tarvita ko vähän fantasiita, niin melkhein kaikki sama hyvä ko väärä raha.</p>
<p>Siinä ko söörinkipiika seisoi ja hoiperoitti mamman porthaala, met muut laukoima Øvergatale näyttämhään luistimasportin tärkkeimät konstit. Käänökset ja piruetit ja silkomiset, uuđet assiit mitä met itte olima hoksanheet. Sitte met nouđima tyttären, se sipsutti varovasti meiđän välissä ko met autoima sen kađule. Katu oli liukas ja viinto ko piilin etuklasi. Men jätimä sen siihen poikkisuunthaan kattuu ja päästimä ottheen. Ette se pääsis opettelemhaan.</p>
<p>Ensin ei tapattunnu paljon mithään. Söörinkipiika seisoi ko olis ollu täytetty ja näytti kohta tavaliselta. Sitte se äkkii käyristyi, jalat ja käđet suorana, niin ko se olis ollu sađanvuotinen ja nojanu näkymättömhään käymätoolhiin. Sitte se äkisti suoristi ittensä ja viskas käđet ilmhaan. Ko se kerkes siitä, se veivas villisti käsilä samala ko hithaasti liukui yli kađun. Kađun toisela puolela se viskas perintöluistheet ilmhaan ja katos pluukakantin yli.</p>
<p>Nyt ko söörinkipiika oli oppinu homman, met nousima ylös suunitelthuun lähtöpaikkhaan. Usheimat meistä piđimä sompasauvoi ko laskima luokkaa, sauvoista oli paljon appuu ko kiikuima taas ylös törmää. Kläppi molemilla puolila met lykkäsimmä söörinkipiijan ylös törmän lajele. Sivvu opphaan ja rakkhaan katumapaikan Øvergatan ja Mellomveienin välissä ja kiini aivan ylös asti. Niin korkkeele Mellomveienii ko mahđolinen. Laaja näköala, Vookin talot sielä alhaala pienet, kovossa fieruassa niin ko joukko vihassa viskotuita arpanapuloita. Siinä pölvössä ette söörinkipiika uskois ihmisista kaikkiin pahhiinta, aloima taas puhumhaan murtheela. Ko sillä oli nimittäin niin vähän taittoo luokanlaskussa, se sillä oli huono prognoosi. Puulvantthuita yhtheen lyöđessä kuului kolme sannaa:</p>
<p><span type="quote">«Lykästämmäkö sen alas?»</span></p>
<p>Ehđotus äänestethiin alas. Eikä meistä kyllä yksikhään meinanu sitä tođesti. Söörinkipiikkaa kuurottais sama paljon elämän myötälheessä ko vastalheessaki.</p>
<p>Kaksi issointa poikkaa kuurottais häntä. Yksi kummalaki puolela piđettäis lujasti kiini tyttären käsivarsista. Loppuroikka hääräis ympärillä, parhaat luistimatyttäret laskettais eđessä ja tarvittaissa raivattais tietä. Kattottais estheitten pörhään, vinkattais pois ulkopuoliset ja sen semmoista. Hetki oli tullu, isot pojat tartuthiin söörinkipiikkaa käsivarsista ja alethiin kiskomhaan sitä kohđi reunaa.</p>
<p>Näytti ko söörinkipiika vasta silloin olis ymmärtänny plaanan. Se pani vasthaan ja alkoi höpöttämhään, hirmuinen noppeesti ja hirmuinen paljon. Met pääsimä selvile ette se oli ymmärtänny väärin, ette se ei halunu. Ette se oli luulu ette met menisimmä laatteele luistimapaanale. Ja ette hän katui melkhein kaikkee, enniiten sitä ette oli reisanu pohjaisheen ja ette hänen vanhiimet olthiin kohđanheet ja saanheet vielä lapsiiki.</p>
<p><span type="quote">«Appuu!»</span></p>
<p>Hoksas söörinkipiika sannoot, se lykkäs persheen takapäin ja tappeli kaikin voimin vasthaan. Se oli vähhiintä yhtä vastahankainen ko vaimot Kelviikin Kjelenissä silloin ko net souđethiin saarheen, kiskothiin lopun matkaa noitavalkkeesseen ja siđothiin tolpphaan.</p>
<p><span type="quote">«Ei!»</span> se sanoi, pirrilakki oli jo lentämässä pois. <span type="quote">«Mie en tođesti halluu!»</span></p>
<p>Demokratii voitti yli. Söörinkipiijan äänestethiin nurin. Niin, ja lisäksi se ette se oli vielä harjoitellu liijan vähän luistetterriin käyttämistä ette olis pystyny panemhaan kunnola vasthaan. Niinpä met huilasimmma reunan yli, koko roikka.</p>
<p><span type="quote">«Kaikki pois tieltä! Kuula niskhaan sieltä!»</span></p>
<p>Kaikki huuđethiin. Tyhä ei söörinkipiika. Se freistas sen sijhaan olla ko siiviilipuolustuksen sireeni, se joka muutamisti äkisti heräs Vookissa ja sai ihmiset kurkistamhaan ylös ette oonko ryssä mistantannu kärsivällisyyđen. Harjoitus vain okkupasuuni, kyselthiin ihmiset tänäki sunnuntaipäivänä, siihen laihiin ko söörinkipiika ulvoi.</p>
<p>Met hengailimma ja viskottelimma toinen toisen käsivarsissa, ja vauhđissa ei ollu mithäään vikkaa. Kiini siihen ko huilasimma sivvu Larsjordan ja näjimä ette ajopaana oli suljettu.</p>
<p>Se oli pluuki. Siinä ko met olima neuvotelheet söörinkipiijan kansa ylhäälä, se oli naakkinu ylös alhaalta. Keskipaikasta meile kiusaksi. Nyt ajopaana oli yhtäkkii täynä lunta. Niin, mutta ei kuiten pluuka. Se ei ollu hyvä tölmätä pluukkii vasten, sen met tiesimä kokemuksesta, niin ette vahingosta viisastunheena met varasimma sitä. Kläppitormi liukatti sivvu, ja koko aijan söörinkipiika huusi ette hän kuolee.</p>
<p>Sanoma jonka panthiin merkkhiin ko pluukinajjaaja tukki ittensä ulos sivvuruuđusta. Tupakinnysä hehkui nurin väärin ko se karjui.</p>
<p><span type="quote">«No se nyt kyllä piru viekhöön olis justhiin oikhein!»</span></p>
<p>Faartti vain lissääntyi ette lissääntyi, eriliikaisesti ko pluuki oli käyny siinä ja ottanu pois uuđen vitilumen ja piilokaalamaa oli muuttanu klasikaalamaaksi. Vauhtikyynelheitä silmänurkissa met huilasimma alaskäsin kohđi Café Ritzin kryssii. Missä taas kohtasimma arvaamattomii estheitä.</p>
<p>Se oli se perhanan pluukapiili. Se oli ollu tääläki. Se oli siinä väärässä luulossa ette sunnuntain aamupäivä oli oikkee aika semmoista työtä varten, ja kravanu kryssin pohjaa myöđen. Asfaltti kiilteli ja sen pinta krouvi ja musta, ja yli koko kryssin oli välivaraksi levitetty suurii määrii lokaissii jääkokkarheita ja kovii lumilimppui. Met olima kiini tähän asti laskenheet siivossa sekamelskassa, mutta nyt meiđän formasuuni särkyi. Toinen toisen jälkhiin met lensimä nurinniskoin. Eli tehimä hätälaskun pluukakinoksheen.</p>
<p>Lopuksi kansa net kaksi poikkaa jokka kuurothiin söörinkipiikkaa menthiin nurin. Kläppii oli siroteltu sievästi yli koko Storgatan kryssin, mutta se tytär jatkas yksin vielä sen lyhykäisen matkan. Se ei köyristynny kokhoon ette olis saanu pareman balansin, eipä vainkhaan, se oli ko risti, jäykkänä ko linnunpöläke siinä ko päästi viimisen vinkaisun.</p>
<p><span type="quote">«Tyyrää kohđi Grand-hotelii!»</span> joku meistä oli päässy nousemhaan kyynespäile ja huusi.</p>
<p><span type="quote">«Tahi aputeekkii!»</span> huusi toinen.</p>
<p>Söörinkipiika nouđatti ensimäistä neuvoo, sillä ko ko met ryömimä ylös ja laukoima sen tykö, se makas lumessa hotelin seinän vieressä. Se makas samhaan laihiin ko silloin ko tehemä enkelinsiippii lumheen. Suojeluenkeli, sitä ei sillä kyllä tainu olla, sillä ko sillä oli iso kuhmu keskelä ottaa. Puhumavehjet oli kansa rikki, se sikkaristi tartti paikkaamista.</p>
<p><span type="quote">«Hei sinä Etelä-Norjan tyttö»</span>, met puhuima huolelisesti feilittömällä kirjaruijala. <span type="quote">«Kuinka sinun kävi?»</span> Se nosti pään lumesta, pirrilakki oli lopulisesti kađonu.</p>
<p><span type="quote">«Häh?»</span></p>
<p>Verinen villavantus kaivoi lunta vesisen kattanon eđestä. Se katteli meitä silmät kierossa.</p>
<p><span type="quote">«Mie en ymmärä mitä tet sanotta»</span>, se sanoi.</p>
<p>Vookin luokanlaskun olis pitäny ottaat pithoon muissaki paikoissa, met kläpit jälkhiin hunteerathiin. Se oli nimittäin niin hyvä ette sööringitki tulthiin järkhiin. Kielijärkhiin.</p>
<p>Ja piian söörinkipiijan uusila kielitaiđoila oli sormet myötä pelissä, ko vähän aijan päästä meiđän luokanlaskhuun tuli santtaa ratthaissiin.</p>
<p>Net olthiin muutamat huolestunheet raavhaat, net vaađithiin ankarii rajoituksii. Net sanothiin ette het olthiin aivan kyllääntynheet kläpphiin joka saathiin aikhaan lääkiräkinkkii ja ko oikhein pahasti kävi, lommistethiin piilii sen luistimisen kansa. Net meinathiin ette se oli meiđän oma vika ko olima itte sahanheet poikki meiđän uuđen sporttihaaran.</p>
<p><span type="quote">«Vanhaat luistheet eli uuđet luistheet. Nyt se oon loppu!»</span> raavhaat sanothiin. Se oli iso osa Makrean väjestä mikä halus kielttäät kaiken luokanlaskun koko Makreassa.</p>
<p>Assiista torathiin, ja se loppui kompromisshiin. Met kläpit saima laskeet luokkaa luistheila ko tyhä piđimä huolta ja emmä laskenheet muutoin ko pyhinä ja pyhäpäivinä. Ja silloinki tyhä varhain aamula ennen ko trafikki oli alkanu. Silloin, raavhaat meinathiin, oli pienempi risiko ette tulis lääkiräkinkkiitä ja lommistettui piilinovvii ja vauhtisokkeita kläppii jokka lyötäis pään sishään sivvuruuđuista, ja sen kansa saattais elläät.</p>
<p>Kuitenki, söörinkipiikkaa met emmä sen jälkhiin nähnheet ennää koskhaan.</p>
<p>Pienenä mie makasin paljon pöyđän alla. Tupapöyđän eli köökkipöyđän, se vaihetteli sen jälkhiin missä raavhaat istuthiin ja juothiin kaffii. Sukkasillani mie naakin raavhaitten pörässä, sillä ko seuraavaksi sommiin mitä mie tiesin ulkona tieraamisen jälkhiin, oli piilopaikka pöyđänkannen alla. Sieltä mie näjet kuulin kaiken mitä raavhaat puhuthiin. Piti tyhä tehđä ittensä huomaamattomaksi.</p>
<p><span type="quote">«Ulos sieltä!»</span></p>
<p>Sanothiin raavhaat siihen aikhaan jos sitä valitti eli muutoin tuli havaituksi. Sen takia piti olla näkymätön, ja jos makas hiirenhiljaa pöyđän alla, sielä sai maata rauhassa. Mutta korvat auki.</p>
<p>Siihen laihiin se aukesi meile kläpiile, raavhaitten mailma, siihen aikhaan. Tääpänä se oon päinvastoin, nyt oon paljon enämen hyvä jos oon nuori, ja paljon enämen huono jos kuuntelee raavhaita. Ja ko vähemän ette vähemän kuunelhaan sitä hyvvää mitä vanhiimiitten sukupolvi tiettää ja ossaa, met olema menemässä yhtheiskunthaan missä kaikila oon kova ääni, mutta kukhaan ei kuuntele.</p>
<p>Esimerkiksi se ette kuuntelee ko viskutethaan hyvvää ennustusta. Silloin pittää tiettäät kunka poovaaminen tapattuu. Kaffinporoista. Eli kaffinsumpusta, niin ko sitä vielä käskethään siinä paikassa missä mie kasusin ylös, mamman köökkipöyđän eli tupapöyđän alla Larsjorda 1C:ssä Vookissa.</p>
<p>Risti, ankkuri ja syđän – usko, toivo ja rakkhaus. Net kolme sannaa seisothaan mamman hauđala Alattion kivivaaran kivheen valkkeela kirjoitettuna. Niitten sannoin jälkhiin hän eli silloinki ko hän poovas. Hän ja muut vaimoihmiset tehthiin eron arkipäivälisen poovaamisen ja pyhäpoovaamisen välilä. Akripäivälinen poovaaminen oli arkipäivälisten assiitten ympäri niin ko elämä ja kuolema, ja kläpit ja ukko ja vielä värremät assiit. Pyhäpoovaamisessa kysymys oli harvinaisista herskuista niin ko justhiin nuot kolme fiinii sannaa; rakkhaus, usko ja toivo. Esimerkiksi mahđolisuuđesta päästä pöyrättämhään kaupungille.</p>
<p>Mamma ja usheimat hänen ystävistä, net käskethiin itteensä <span type="quote">«Kaffiämmiksi»</span>, rakastethiin tanssaamista. Se oli perjantai- ja lauvantai-illoila ette pääsi tanssaamhaan, ja päälimäisenä toivetlistassa oli hyvä vanhaa finmarkkulaisswingi. Kuusi taktii ja vähän hulluttelluu, se oli pyhänaijan unistus. Jos ei löytyny kavaleerii mikä olis tullu ja kysyny tanshiin, silloin mamma ja muut vaimoihmiset tansathiin tansiklubila keskenhään. Grand hotell oli se paikka, sielä oli elläävii muusikkeriita omine instrumenttiinensa. Sielä sitte päästhiin tanssaamhaan swingii ja likitangoo, siinä mamma oli oikhein seppä.</p>
<p>Mammala oli isotveljet mikkä olthiin sepät tanssaamhaan tangoo, ja net olthiin kovviin sotavuossiin aikana opettanheet hänele sen tansin. Hän seisoi niitten varphaila ja tartatti kiini, ja siihen laihiin hän oppi askelheet ja rytmin.</p>
<p>Kenen mamma ja muut poovaamaseuran vaimoihmiset saathiin kavaleeriksi, se ei ollu hyvä koskhaan tiettäät, ja pahhiin pölkö oli siitä ette mies päästi ottheen juuri kesken swingii. Silloin saattoi lenttäät takapörin kattoojajoukkhoon. Eli kaattaat laattiikaikkuujan. Hyvä poovaus etukätheen, se saattoi vamistaat menestyksen tansilaattiilaki, ja päivää jälkhiin poovathiin sen ympäri ette kenen kansa het olthiin tansanheet. Niin, jos onnettomuuđeksi oli unheettannu sen eli poistanu sen päästä.</p>
<p>Se oli mystilinen ja houkuttelleeva taito, kaffinsumpusta poovaaminen. Se kunka sumppu jakkaintui valkkeessa kupissa, se oli ko kartta ja kompassi mikkä näytethiin suunan elämän vajeluksele. Se piti olla oikkeeta keittokaffii, silloin sumppu maalas kupphiin selviimät <span type="quote">«penselinjäljet.»</span> Kaffi käytti ittensä valkkeela porseleenikankhaala vähän niin ko akvarelit, se huilas ympäri ja teki pikku maalauksii mitä kokenheissa käsissä saattoi selvittäät ja tulkata. Issoimat sumppumolot tietenki menthiin hopusti kaffikattilan pohjhaan, mutta hienomat hituiset ja <span type="quote">«kaffitomu»</span> jäi jäljele ja tarttui porseleenhiin ko kaffin juothiin. Se oli sekä näpperä ette luvalinen konsti täristäät vähäsen kaffikattilaa niin ette sumppuu jäi kansa seuraavalle poovattaavale.</p>
<p>Siinä olthiin reekelit ette kunka kaffinsumpusta poovathiin. Koko kouralinen reekeliitä mitä uskolisesti piti nouđattaat. Mie opin net varhain ja muistan net vieläki. Mamma kyllä hymmyilis ja sanois ette se oon oorningissa jos se tietäis ette mie nyt aijon jakkaat reekelit muitten kansa. Se olis sanonu ette poovaus oon vanhaa ja fiini tapa mikä ei saa hävitä, ja se tykkäis ette sen jajethaan etheenpäin niin ette se ei unheetu. Lisäksi, mie olen ajatellu, mamma joka oli niin hyvä näkemhään tulleevaisuutheen, olis sikkaristi vinkanu minun framile pöyđän alta ja sanonu ette mene ulos tieraamhaan. Siis jos sillä olis ollu jotaki sitä vasthaan ette mie paljon vuossii jälkhiin tulisin jakamhaan poovausreekelit kväänikansan ja muitten kiinostunheitten kansa. Siksi, ilman enämppii ihmettelemissii, tässä oon reekelit turvalisheen ja hyvhään ja luotettaavasti totteinutethuun poovaamisheen:</p>
<p>Lukumääräreekeli: Kerrala kaffinsumpusta poovathaan tyhä yhđele ihmiselle.</p>
<p>Uuđestipoovausreekeli: Samale ihmiselle saatethaan poovata pörästä uuđesti jos se ei ole tytyväinen ensimäisheen ennustuksheen. Uuđesti saattaa poovata sama ihminen joka poovas ensimäisenki kerran eli sitten toinen ihminen. Samoista sumpuista ei kuiten koskhaan saa yhđele ja samale ihmiselle poovata ko yhđen kerran. Toista poovauskerttaa varten häyttyy olla uusi kaffikupilinen. Kuppi kyllä saapi olla sama, mutta sumpun pittää viruttaat pois ja juođa uuđenkupilisen (katto kansa katumuspesoreekeli alapuolela). Joka taphauksessa häyttyy välttäät sitä ette tulis poovatuksi toisen kaffikupista. Siitä tullee onnettomuutta kaikile, kansa sille jolle ensistä poovathiin ja sille joka poovas.</p>
<p>Kiertoreekeli: Kaffinsumpusta poovatessa kaikki valmistelu tapattuu myötäpäivhään. Kaffikuppii kansa kierethään myötäpäivhään. Eli kellon suunthaan, sanothiiin ennen ko kellonviisarit menthiin pois muutista. Pääreekeli oon ette se jolle poovathaan, kierttää itte ittensä kuppii. Tämän saattaa tehđä kansa poovari jos se jolle poovathaan, unheettaa tämän tärkkeen valmistelun. Ensin juođhaan kaffin, sitte kupin kierethään. Poovarille saatethaan anttaat luvan kierttäät kupin, parempi kuitenki ette kupin kierttää se jolle poovathaan.</p>
<p>Se oon kaksi mahđolista konstii kierttäät kaffikuppii. Joko niin ette pittää kuppii toisessa käđessä ja rauhalisesti kierttää sen kolme kerttaa ympäri toisela käđelä. Tahi ette kuppii ei kieretä sen ittensä ympäri mutta sen sijhaan kierätethään rauhalisesti ympäri ilmassa. Joka taphauksessa kolme kerttaa, ei enämppää eikä vähemppää. Jos pöyđän ympärillä istuu usheempi joka kutissee halusta tulla poovatuksi, pittää jokhaiselle poovata vuoron jälkhiin myötäpäivhään pöyđän ympäri. Aurinko se valaissee, sitä pittää seurata kansa poovauksessa.</p>
<p>Pohjaisessa poovaus oon eriliikaisen hyvin tykätty talven aikana, mutta vaikka aurinko oon reisanu talvifeeriälle, se pittää muistaat ette se kuitenki koko aijan purjettii kosmoksen halki, ja sillä pittää kaffikuppii kierttäät sen suunthaan.</p>
<p>Ilmareekeli: Ko oon keritty kaffin juomisesta ja kiertämisestä, sitten panhaan kaffikupin teefađile. Kupin panhaan ylösalas, ja tämän tekkee se joka joi kaffin ja jolle poovathaan. Siinä kuppi pittää seissoot vähän aikkaa kuivaamassa, siihen asti ette sumppu ja hienot piirustukset oon kuivanheet kiini niin ette niistä saatethaan lukkeet vakhaan ennustuksen. Sumppu saattaa valloot vähäsen siinä ko kuppi kuivaa, mutta se ei tehe mithään. Ette sumppu kuivais, siihen tarttethaan ilmaa. Kupin panhaan aivan teefađin kantile niin ette syrjä vähän pistää ulos. Silloin kuppi saapi ilmaa, ja sumppu ja pikku piirustukset kuivathaan. Siinä ko se kuivaa, ei kuppii saa siirttäät. Jos tullee houkutus liikuttaat kuppii, piirustukset saatethaan muuttuut ja ennustuksesta tullee epäluotettaava. Jos sumppu liikkuu kuivaamisen pörästä, eli silloin ko se joka aikkoo poovata, tarttuu siihen, silloin häytyis kyllä alkkaat uuđesti alusta. Silloin poovari oon vaikuttannu ennustuksheen. Kupin pittää viruttaat ja juođa vielä kupin kaffii ennen ko kuppi taas saapi kuivata. Ja niin ko tämä reekeli tekkee ette kupphiin tullee ilmaa, se kansa tekkee ette siihen tullee näkköö. Niin ko näkö tekkee ette ennustus mennee oikhein, pimmeys tekkee ette se mennee väärin.</p>
<p>Omistusreekeli: Tyhä sille joka juopi kaffikupista, saatethaan siitä poovata. Toisen kupista poovaaminen tekkee ette ennustus ei totteinu. Pahhiimassa taphauksessa semmoinen poovaus väärästä sumpusta tarkoittaa onnetto-muutta sekä sille joka poovaa ette sille jolle poovathaan. Samoten tyhä kaksi ihmistä saapi kierttäät kaffikuppii. Se jolle poovathaan, ja se joka poovaa. Yksikhään muu ei saa koskeet kupphiin.</p>
<p>Laajuusreekeli: Siinä missä yksi näkkee kamalii, saattaa toinen nähđä toivoo. Siihen laihiin se oon kaikessa poovauksessa, kansa kaffinsumpusta poovaamisessa. Ennustus oon harvoin tyhä kaksi plus kaksi ja niitten summa, hyvässä ennustuksessa saattaa piiloot sekä kolme ette viisi ja epävissi määrä desimaaliita.</p>
<p>Varovaisuusreekeli: Se joka poovaa, häyttyy aina tuntteet ette oon eđesvastauksessa niitten suhtheen joile poovathaan. Hyvä poovari oon niin viisas ette ei sano kaikkee mitä kupissa näkkee. Jos näkkee jotaki aivan liijan pahhaa, se häyttyy ajatella eriliikaisen tarkasti ennen ko sannoo sen ulos.</p>
<p>Luottamusreekeli: Se mitä poovauksen aikana sanothaan, jääpi osanottaajiitten välile. Ei kläpitkhään eikä muutkhaan jokka kuulhaan mitä poovathaan, muistele sitä etheenpäin kenelekhään. Se mitä poovathaan, jääpi ymmyrän sisäle. Se pyssyy Kaffiämmiin takana, niin ko mamma ja net sanothiin.</p>
<p>Katumuspesoreekeli: Ennu-stuksen mikä oon oikhein somaton, saattaa freistata saađa pois sillä ette oikhein hopusti viruttaa kaffikupin. Siinä valotethaan vettä kraanasta, sama oonko lämmintä eli kylmää. Mutta tässä häyttyy se jolle poovathaan, hunteerata pohjalta saakka ennen ko ennustus virutethaan pois, sillä ko se mikä ensin näyttää täyđeltä katastroofilta, saattaaki hiljemin näyttäät ette oon justhiin se mitä tarvithaan ette assiit oornaanuthaan. Ja jos ottaa pithoon katumuspeson, silloin pittää lopuksi kumhauttaat kurkkhuun vielä vähän kaffii, niin ette varmistaa sen minkä oon pessy pois. Loppukumhautusreekeli: Ette olis varma ette ennustus totteinttuu, pittää juođa vielä yhđen kaffikupilisen. Se kumhautus pittää huolen ette ennustuksela oon parhaat mahđolisuuđet totteinttuut.</p>
<p>Tässä olthiin reekelit kunka parhaimalla tavala poovathaan kaffinsumpusta. Kunka sen mitä sitte näkkee, tulkathaan, <span type="quote">«lujethaan sumppuu»</span>, niin ko mamma sanoi, oon kokonhansa toinen muistelus. Mutta kyllä senki selvittämisessä oon muutamppii pohjareekeliita. Kaikkiin tärkkein oon Onnenpaikka.</p>
<p>Onnenpaikka oon kupin pohjiimainen osa. Se alkkaa siitä missä kupin valkkeet sivut loppuuvat, ja täkkää koko pohjan. Sielä nähđhään kaikkiin erityisiimät ennustukset. Kupin eri aloila oon merkitys aijan suhtheen, sillä ko mitä likempännä pohjaa poovathaan, sitä kauvempanna aijassa oon ennustus. Samoten, mitä ylempännä kupin sisäpuolela, sitä hopumasti ennustus totteinttuu. Kupin kantila, siinä mistä kaffii ryypäthään ja juođhaan, siinä oon likkiimäinen tulleevaisuus. Mielelä tehđhään siihen laihiin ette ensistä poovathaan kantista, eli sitte kaikkiin viimiseksi. Siinä saattaa kohđata onnen jo likkiimässä tulleevaisuuđessa, vaikka muutaman tiiman päästä, tansilaattiila. Sekä Onnenpaikan kattanto syväle tuleevaisuutheen ette kantin kattanto likele oon paikkoi mistä ihmiset iloitteevat. Mutta kaikkiin paras oon kyllä Onnenpaikka, se oon rusina pylsyssä. Se meinaa meiđän elämälle sammaa ko marsipaanikansi pääliskakole. Onnenpaikka oon sielä missä ihmisen kaikkiin syvviin tunto oon.</p>
<p>Ko sumppu eri määrässä valloo ennen ko se kuivaa ja tarttuu kiini, sen konsistensi ja färi vaihetelhaan erilaisina fiiniinä kuvina. Mitä vaaleempi ja hienompi, sitä parempi, se oon pääreekeli. Mutta vaikka synkät ennustukset oon tavalisemat tummassa ja krouvissa sumpussa, saattaa semmoisen synkkyyđen korvata jos kupin loppu sisäpuoli oon erinomhaisen vaalee jahieno. Fiinii assiita saattaa nähđä kansa pimmeyđessä. Mamma pruukas sannoot niin mulle. Toivo oon aina henkkaavassa rihmassa, mamma sanoi, ko sumppu kokkoontui kupphiin juuri samhaan laihiin ko valhaanliivaparvi Kelviikkhiin. Valhaanliiva oon iso pruuni polttomaneetti mikä talmaanttuu verkkhoon ja tekkee fiskusta hankalan ja uimisesta vielä huonoman. Ja ko sumppu siihen laihiin freistas pimittäät tulleevaisuuđen aivan eriliikaisen synkälä ennustuksela, se silloinki oli toivoo. Sanoi mamma. Ja lisäksi paljon uskoo ja rakkhautta, kuitenki jos hän olis saanu päättäät tässä mailmassa.</p>
<p>Mutta, niin mamma mulle opetti, mikhään ei ole sikkari hoppuisen ensiarveluksen jälkhiin. Olipa se sitte näköinen ja friski eli pimmee ja synkkä, se ottaa hyväle ennustuksele aikkaa kehittyyt. Ylös ja alas tässä elämässä, siinä tarttethaan paljon kaffiijuovaa elämänkokemusta.</p>
<p>Mie opin poovaamhaan paljon ennen ko aloin koulun. Ja siinä samala ko mie pienenä makasin pöyđän alla ja korvat pystössä kuuntelin ja olin vapaaehtoisesti näkymätön, mulle aukeni raavhaitten mailma. Mie en koskhaan tarttenu kaffikuppii sumppuu pohjala ette olisin nähny kunka siinä olis menny jos mie olisin ryöminy framile pöyđän alta, matkinu raavhaitten kansa ja rölläny.</p>
<p><span type="quote">«Mitä mie sanoin? No, hus ulos siitä tieraamhaan. Nyt yhtä mennoo.»</span></p>
<p>Raavhaat oltais osoittanheet ulko-ovvee ja sanonheet. Silloin ei olis ikinä saanu myötä kaikkee sitä fiinii mitä raavhaat puhuthiin kaffipöyđän vieressä. Kaikkee sitä opettaavaista ja jännittäävää mitä net vanhaasseen aikhaan tieđethiin ja osathiin.</p>
<p>Ennen ko kaffinsumppu ja hiirenhiljaiset kläpit menthiin pois muutista, ennen ko isoisovanhiimet ja isovanhiimet muututhiin joksiki mitä kylästelhään tyhä jouluina; se oli paremin ennen.</p>
<p>Sparkki. Potkiit niin hopusti ko pystyi alas törmää, kiini siihen asti ette joko löysi ittensä kravista ja kiekatti nurin, eli sitte, ko hullusti kävi, putos sparkin päältä ja se huilasi matkhoinsa.</p>
<p>Tyhä pelkurit päästethiin irti sparkista vapaehtoisesti, ja sen tehthiin tyhä ko kuolema oli uhkaamassa, mutta niinki saattoi käyđä ette ilman tahtomatta mistansi otheen. Silloin sparkki rukatti alas Storgatale ja syöksyi kryssin yli, ja met kläpit painoima puulvanthuut korvile ette emmä joutuis kuulemhaan piilitorviin ääntä ja jarruin ulvonttaa. Seuraava toppi oli tavalisesti Grand-hoteli. Sattui ette sparkki selvis ehheenä perile ja suhisti tyyhin käsin šekkaamhaan ittensä sisäle.</p>
<p>Ruijan sana spark oon kummalinen sana vielä kummalisemalle vehkheele. Mie uskon ette se tullee siitä ette siinä saattaa mennä päin helsinkkii. Sparkki oon yksinkertainen kapistus. Siinä ei ole ratthaita, ei rattii, ei plinkkii. Ei yhtäkhään jarrupedaalii ja sama määrä törmäyskuottii. Mutta siinä oon kaksi pitkää ja terävää teräsjalasta. Jalakset pysythään yhđessä poikkipuun avula, ja kaiken sen pääle oon pantu pinnatuolin mistä pistäävät ulos hantaakit toolinselän kummalaki puolella. Istuimen ohukaisten pienoin pääle saattaa panna tavaroita, ennen kaikkee semmoissii mitä oli vara vauhđissa mistanttaat. Biblioteekkikirjoi, ison valhaanlihapalan, kauppatavaroita tahi kläpin eli pari.</p>
<p>Vookissa se oli oikhein tavalinen ette ihmisillä oli sparkki. Ikä tahi sosiaalinen status ei olheen vaikuttannu siihen. Fiinit frouvat lähđethiin kylästelemhään sparkin kansa, vanhukset piđethiin sitä jo ennen käymätoolii, muorit potkithiin kaupphaan ja takaisin.</p>
<p>Toinen jalka toisela jalaksella, vapa jalka menemässä rytmikkhäästi eđestakaisin ja antamassa faarttii. Jos pohja oon liukas, kyllä se mennee etheenpäin. Tämä teki ette met Makrean kläpit jo varhain opima yksinkertaisen matemaatilisen formelin; mitä pystömpi lasku, sitä somempi se oli. Sparkila laskemisen avula met kansa opima kunka tärkkee yhtheistyö oon. Siinä häyttyy nimittäin työtelä hyvästi yhtheen jos meinaa saađa aikhaan tođelisen sparkkiraiđon.</p>
<p>Se oli tytär minun takana joka vikisi. Se oli jääkylmä sunnuntain aamupäivä 70-luvun lopula. Yölä oli satanu lunta, ja pluuki oli keriny puhđistaat kađut Vookin keskipaikassa. Nyt met olima työntänheet sparkit kaupungin ylipuolele, Mellomveienii ylös, ja olima valmhiit laskemhaan. Ko Makreassa ei ollu rautatietä, mistä tyskäläinen unisteli sođan aikhaan, se met olima laittanheet ittelemmä oman tookin eli sparkkiraiđon.</p>
<p>Sparkkiraiđon tehdhään samhaan laihiin ko mitä tehemä ko puođissa olema kerinheet ja työnämä ostovaunut sijale. Se meinaa ette työnsimä sparkit yhtheen, siiinä oli tyhä se pieni ero ette joka istuimella istui yksi kläppi. Makrean kläpit uskothiin ette välttämätön paha sikkaristi tapattuisi, ja sillä istuima tiukasti kiini istuimissa ennen ko vahinko kävis. Tyhä ei kläppi joka istui etumaisena. Siis konduktööri joka, kävi niin eli näin, aina saattoi hypätä pois vahingon sattuissa. Sparkkiraiđossa se kläppi joka istuu etumaisena, tunttee ittensä kaikkiin vaphaimaksi. Ja enniiten hän saapi kansa tuulta päin naamaa ja kauhun tunnetta. Met myöthään torasimma siitä ette kuka saa istuut etumaisena.</p>
<p>Tääpänä meitä oli koko hyvä joukko kläppii, enämen ko koskhaan Makrean histooriassa. Kokemuksesta tiesimä ette kolme sparkkii oli kultainen keskitie. Se oli kohta soma mutta silti pystyimä ohjaamhaan sparkkii ja jarruttamhaan. Tääpänä met kuitenki ajattelima tyhä varmuutta. Nimittäin sitä ette ko meilä oli enämen sparkkii, se meilä aivan varmasti oli kansa vielä somempi. Sillä panima seittemen sparkkii samhaan raithoon, tänä sunnunpäivänä mistä usheet pöläthiin ette se olis heiđän viiminen.</p>
<p><span type="quote">«Kuolemako met?»</span></p>
<p>Se oli tytär minun eđessä, se oli raiđossa toisena. Silloin kaikki huuđethiin ette se tytär piti ajatella loogilisemin. Sehän oli juuri siksi ette met olima täälä, ette saisima tiettäät kuolimako eli emmä. Eihän semmoista koskhaan saata tiettäät etukätheen, met huusima.</p>
<p>Järkevässä sparkkiraiđossa kaikki muut häyđythään istuut alas, tyhä kaikkiin viimisen sparkin päälä piti seissoot. Siinä kläppi seissoo jalaksilla ja kiristellee hamphaita samassa ko epätoivoisesti freistaa tyyrätä. Se kläppi oon nimittäin raiđonkuljettaajan virassa, hommassa mikä kuului issoimalle ja painaviimale kläpile. Se tuntui aina niin somalta käänttyyt ja kattoot tämän ohjaajakläpin naamaa. Niin ko itte turvalisuus, villin kattanon ja kauhusta vääntynheitten suupieliin kansa. Siitä tuli meile muile raiđossa semmoinen tunnet ette olima kaikin yhtä onnettomuuđessa, siinä ko istuima itte kukanenki kaunhiisti kiini omissa sparkki-istuimissa. Toishaalta se oli ekstrahauhee silloin jos kääntyi ja havaitti ette ohjaajakläppi oliki kađonu.</p>
<p>Ko meilä tääpänä oli meininkinnä tehđä uuđen rekordin, meilä oli piđossa kaksi ohjaajakläppii. Kaksi vanhiinta joila oli enniiten elämänkokemuta. Mutta ko raiđossa oon seittemen sparkkii, ei sitä kuiten pysty olheen tyyräämhään. Kläpit oltais yhtä hyvin saattanheet hengata koulubyssin pörässä ja freistata ohjata sitä. Kukhaan ei sanonu sitä äänheen, mutta tođelisuuđessa ohjaajakläpin tehtävännä oli tyhä työnttäät riemukapistus käynthiin.</p>
<p>Aloima ymmärttäät assiin vakavuuđen. Tuntui ko olisimma olheet korkkeela maan ylipuolela, Vookin keskipaikka ja haminabasenki näytethiin ette olthiin kađonheet pimmeytheen, tyhä nävöt loistethiin ko tähtitokka taivhaala. Simänvälin tunsima ette olima kaikin saman sallimuksen helmassa. Valtava yhtheinen kokemus. Nimittäin kutkuttaava tietoisuus siitä ette joko tästä tulis mailmanrekordi eli sitte aivan uusi ja valtava, tuntematon kokemus.</p>
<p><span type="quote">«Oonko kaikki valmhiit lähthöön?»</span> huuđethiin net jokka olthiin pantu tyyräämhään meiđän verestä ittemurhaprosektii.</p>
<p>Kaksi seittemestä nyökäthiin epävarmasti. Viisi puđisti lujasti päätä, mie myötä.</p>
<p><span type="quote">«Mieki halluun pois»</span>, joku nikotteli.</p>
<p>Aivan liijan hiljain.</p>
<p>Raito ei liikattanukhaan, oli ko sparkitki oltais streikanheet ja kieltynheet lähtemästä stasuunilta. Sparkit kyllä ymmärethiiin paremin ko met ette tässä vielä kävis hullusti. Se ratkaisthiin niin ette matkustaajiita käskethiin auttamhaan hommassa. Matkustaajat häyđythiin nousta istuimelta ja jalat harassa tuuppiit raittoo etheenkäsin.</p>
<p>Ko väärinymmäretty tuhatjalka met hivutimma itteemä kohđi reunaa, kiini siihen ette johattaajasparkin nokka hengas alaskäsin. Silloin alkoi tapattumhaan. Ensin varovaisesti. Met putosimma istumaan takaisin ko sparkkiraito huilas törmää alas. Toppamattomanna ko Jumalan tahto maan päälä met rymistelimä alas. Ja räävyimä kuorossa:</p>
<p><span type="quote">«Kaikki pois tieltä! Kuula niskhaan sieltä!»</span></p>
<p>Joo, kuula niskhaan olis kyllä tuntunu kevveemältä. Ette lopulta tulis pyssäys, siitä meilä oli tuskalista kokemusta, mutta kysymys kuului ette missä. Ja eriliikaisesti kunka.</p>
<p><span type="quote">«Tet häyđyttä pröövätä mitä tullee ko erettyy»</span>, sanothiin raavhaat myöthään meile Makrean kläpiile. Harvoin olima niin eri mieltä heiđän kansa ko tääpänä: Tääpänä ei auttanu pröövätä erettyyt mutta freistata pärjätä hengen.</p>
<p>Eđessä istuuvan kläpin villisti liehuuvan tuskun sivvu näjin Grand-hotelin. Neliskantttinen, valkkee leegopala kaukana alhaala. Pala isoni hopusti, ja mie ymmärsin kauhula ette sparkkiraito oli iso menestys. Vauhti oli nimittäin paljon parempi ko jos olis laskenu yksin. Mie kuulin kunka mie tärisin.</p>
<p>Ohjaajakläppiin knuppilakit olthiin kauhusta kankkeet, ja het tulthiin järkhiin. Met muutki olisimma halunheet tulla järkhiin, mutta semmoista illoo meile ei annettu. Molemat vetelykset viskathiin ittensä pois Larsjordan kohđala ja kieritelthiin kinoksheen, ryömithiin sen pääle ja pyyristethiin reunan yli. Sieltä käsin, net oon jälkhiin muistelheet, het nähthiin kunka sparkkiraito rikkoi äänimuurin. Net sanothiin ette se löi tyhä kipenheitä ko met menimä Storgatan yli. Ennen ko met huilasimma Storgatanin yli, net sanothiin, het näjethiin ko vanhemat ihmiset kesken rauhalisen suunnuntaikävelyn ampaisthiin ensimäisheen vastaan tulevhaan pluukakinoksheen. Näytti ette semmoiset sparkkiraiđot vaikutethiiin oikhein virkistäävästi vanhukshiin, ohjaajakläpit sanothiin pörästä, ja sanothiin ette se oli kohta iso prestasuuni ette emmä osanheet yhtheenkhään.</p>
<p>Mieki istuin kiini tapattummiitten keskelä ko meiđän sparkkiraito kipenöitti ja rikkoi äänimuurin. Mie näjin kunka yksi piili äkkijarrutti, piilisti hengas ratin päälä ja piili nipisti umpheen ajonävöt ko met laskima sivvu. Mutta päästä pois koittamasta rekordilaskuu, se oli aina sama mahđoton. Sen piti tyhä kestäät, eli piti tyhä istuut, ja ennen ko kerkesin tehđä niin ko strutsi ja vettäät lakin kunnola nävön etheen, met olima jo pääsheet kryssin yli ja perilä. Grand hotelilla, mikä nyt peitti koko maiseman. Hotelilla met kohtasimma seinän.</p>
<p>Tarkemin sanottunna laskima keskele seinää, paikkhaan missä seinä oli kohta valmhiiksi hajotettu sillä ko paikan kläpit olthiin törmäilheet pytinkhiin ennenki. Met iđimä suhattamalla tyyhästä ja tomhaatimma maahan. Pörässä tuli kläppii jokka ei perustanheet painovoimasta ja lennethiin viftaksi seinäle. Vierhaat heräthiin ja jääpurhaat puđothiin rästhäistä. Yksi nesnakuova lensi kauvas ylös, se oli tyhä kengännauhan päässä utelihaan kajavan nokanpäästä, kajava istui katon reunala on pyyristeli alaskäsin. Met olima sikkaristi melkoinen näky lintuperspektiivistä.</p>
<p>Siitä mie en kyllä paljon tieny, mie olin puuteltunna kiini sammakkoperspektiivhiin. Ja vaikka sparkki oon yksinkertainen kapistus, saattaa se näyttäät kohta kummaliselta ko oon ollu myötä onnistunheessa sparkkiraiđossa kaupungin laelta, läpi äänimuurin ja Storgatan kryssin ja suorhaan päin Grand-hotelin seinää. Monta vuotta jälkhiin mie kävin Uslussa syysnäyttelyssä, ja sielä mie näjin nykyaikhaista kynstii mikä näytti paljon samalta ko se mitä met saima aikhaan. Valtava Picasson inspireeraama skylptyyri. Joku olis saattanu tienata paljon rahhaa jos olis vieny meiđän sparkkiraiđon Kapan museumhiin ja pannu näytheile. Se oon uuđestirakentamisen museumi, ja se kyllä olis pasanu hyvin yhtheen meiđän kansa jokka sinä sunnuntaina oikhein omantunnon jälkhiin esitimmä tuhotun merenrantakulttuurin ambassadööriitä.</p>
<p>Pahhiimitten kävi sille joka istui etumaisessa sparkissa. Meiđän konduktöörile. Hän lensi ilman välilaskutta suorhaan päin seinää. Missä hän hengaski kauvoin, justhiin ko sillä olis ollu imukupit, ennen ko hithaasti huilaili alas maahan. Sielä se makas laatteena ja oli vaiti, mistä ymmärsimmä ette hänelä oli kaikki hyvin. Muutoin kuului tästä tuosta valitusta ja huokkailuu ko kläpit ryömithiin eshiin ja verihuulet ja venättänheet jäsenet tulthiin näkkyyvhiin.</p>
<p>Meiđän sparkkiin kansa se oli tođesti menny päin <span type="quote">«den veien høna sparker»</span>. Jalakset piđettäis fabrikin mallin jälkhiin olla samhaan suunthaan, mutta pistethiin nyt rumasti muihin suunthiin. Pahiiman kokohaaksirikon, niin ko met täälä pojaisessa sanoma fästin jälkhiin, oli kärsiny raiđon etumainen sparkki. Toinen jalas oli niin vääntyny ette se oli solmessa, ohhuimat istuinpienat olthiin poikki, loput irronheet. Meiđän teoriia oli ette konduktööri oli pitäny niin lujasti siitä kiini ette hän repi ittensä myötä istuimen ossii irti silloin ko hotelin seinä tarjos kolmanen graadin likiyhtheyđen.</p>
<p>Net kaksi ohjaajakläppii jokka hypäthiin pois ja lymythiin kinoksheen, netki rukatelthiin alas kattomhaan. Aivan rauhalisesti, vähän viheleskelen, piian net ajatelthiin ette isku oli saanu meiđät unheettamhaan kukka olthiin kaitunheet pois ko sparkkiraito tuli tiensä päähän. Mutta heilä oli se etu ette saatethiin vahvistaat ette hurjalta se oli näyttäny. Ja ette uusi rekordi tuli, <span type="quote">«siis missä lajissa?»</span> met sihhuutimma.</p>
<p><span type="quote">«Vaikka missä»</span>, ohjaajakläpit vastathiin.</p>
<p>Tilatutkimuksesta kävi ilmi ette kahđela kläpilä huilas veri nenästä, ja kaksi muuta piđelthiin itteensä mahasta. Ei siksi ette naurethiin, mutta sillä ette olthiin törmänheet eđessä olheesseen sparkkhiin. Kahđelta oli kalvoin venättänny vikalannauksen takia, yksi kläpiistä makas vielä seinän vieressä ja näytti olleevan huolestuttaavan hyvässä kunnossa. Lisäksi vielä silläki huilas veri nenästä, niin ette niitä oli kolme sitä lajjii. Usheemat kysythiin päästäiskö het minun myötä mamman tykö, mamma ko osas topata vertä. Met olima koko syđämella toinen toisen tukena, tänä tavalisena talvisunnuntaina Vookissa 1970-luvun lopula.</p>
<p><span type="quote">«Jumal siunakhoon!»</span> sanoi mamma ko met tulima tuphaan. <span type="quote">«Ei vain taas? Ettäkö tet kläpit koskhaan opi?»</span></p>
<p>Mutta tälläki kerttaa meilä kläpiilä oli vähäsen vertä jäljelä mammale topattavaksi. Ja niin se toppaski, vuorottain yhđeltä ja toiselta.</p>
<p>Oppiit? Jo vain.</p>
<p>Niin met sanoima mammale. Met olima oppinheet oikhein paljon.</p>
<p>Nimitäin ette emmä koskhaan antaisi pelkurimaisten issoinpoikkiin olla sparkkiraiđon ohjaajakläppinä, ja ette sparkkiraito ei toiminu ko seittemen oon onnettomuuđen luku. Ensi kerrala, met sanoima mammale, met prööväisimmä onnenlukkuu.</p>
<p>Niin ko esimerkiksi kahđeksee sparkkii. Se kyllä sikkaristi menestyis paljon paremin, met kläpit ajattelimma.</p>
</body></document>
