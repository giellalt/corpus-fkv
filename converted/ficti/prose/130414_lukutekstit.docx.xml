<document xml:lang="fkv" id="no_id"><header><title/><genre code="ficti"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><year>2014</year><wordcount>540</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version></header><body><p>Ensimäinen lukuteksti</p>
<p><em type="italic">2 Mos 12,21-28 </em></p>
<p>21. Sitte Mooses kuttui kaikki Israelin vanhimmat ja sanoi heile: ”Menkkää ja ottakkaa karittan teiðän perheile ja slaktakkaa päässiiskarittan!</p>
<p>22. Ottakkaa sitte isoppivittan, kastakkaa sen veriastiissa ja pyhkikkää jotaki verestä ovenpelkhaan ja ovenpielhiin. Ja ei yksikhään teistä piðä mennä omasta ovesta ulos ennen aamuu.</p>
<p>23. Sillä Herra aikkoo käyðä läpi maan ja tuoða onnettomuutta egyptiläisile. Ja ko hän näkkee veren ovenpelkassa ja ovenpielissä, hän tullee menemhään sivvu oven, ja ei anna murhaajaa mennä sinne sisäle tappamhaan kethään.</p>
<p>24. Hyväksykkää tämän ja se oon ijänkaikkinen määräys teile ja teiðän jälkiläisile.</p>
<p>25. Ko tet sitte tulettä siiheen maahaan minkä Herra oon luvannu anttaat teile, niin pyhittäkkää tätä juhlaa.</p>
<p>26. Ja ko teiðän lapset kysythään mikä tapa tämä oon,</p>
<p>27. niin vastakkaa: <span type="quote">”Tämä oon päässiisuhri Herrale, sillä ko hän Egyptissä meni israelilaisten huonheitten sivvu sillon ko hän tuoi onnettomuutta egyptiläisile, mutta säästi meiðän koðit”</span>. Sitte kansa kumartui maahaan ja rukkoili.</p>
<p>28. Ja israelilaiset menthiin ja tehthiin niin ko Herra oli antanu käskyn Mooseksele ja Aaronile. Niin het tehthiin.</p>
<p><em type="italic">Toinen lukuteksti </em></p>
<p><em type="italic">Paavalin preevi efesolaisile </em><em type="italic">2,12-18 </em></p>
<p>12. Muistakkaa ette tet siiheen aikhaan olitta ilman Kristusta, Israelin porvarinoikkeuðen ulkopuolela, osattomina liithoin ja luppaukshiin, ilman toivoo ja ilman Jumalaa mailmassa.</p>
<p>13. Mutta nyt, ko oletta Kristuksessa Jeesuksessa, oletta tet jokka ennen olitta kaukana, pääsheet likele Kristuksen veren tähðen.</p>
<p>14. Sillä hän oon meiðän rauha, hän joka teki molemat yhðeksi ja purki viholisuuðen muurit mikkä erotethiin. Omala lihala</p>
<p>15. hän oon kumonnu lain käskyt ja määräykset. Niin hän teki rauhan ko hän niistä kahðesta ihmisjoukoista luoi yhðen ihmisjoukon.</p>
<p>16. Yhðessä ruumhiissa hän sovitti molemat ihmisjoukot Jumalan kansa ko hän kuoli ristilä ja niin tappoi viholisuuðen.</p>
<p>17. Hän tuli ja tuoi rauhan hyvän sanoman sekä teile jokka oletta kaukana, ja heile jokka olthiin likelä.</p>
<p>18. Hänen kautta oon sekä meilä ette teilä pääsy yhðessä Hengessä Isän tykö.</p>
<p><em type="italic">Saarnateksti </em></p>
<p><em type="italic">Joh 12,12-24 </em></p>
<p>12. Päivää jälkhiin se iso ihmisjoukko mikä oli tullu juhlhiin, sai kuula ette Jeesus oli tulemassa Jerusaleemhiin.</p>
<p>13. Het otethiin sitte palmuoksii ja menthiin ulos häntä vasthaan, ja het huuðethiin:</p>
<p>Hosianna! Siunattu olkhoon hän, joka tullee Herran nimheen, Israelin kuningas!</p>
<p>14. Mutta Jeesus löysi nuoren aasin ja istui sen sölkhään, niin ko oon kirjotettu:</p>
<p>15. Älä pölkkää, Sionin tytär! Katto, sinun kuningas tullee istuin aasin varsan sölässä.</p>
<p>16. Tätä hänen opetuslapset aluksi ei ymmärtänheet. Mutta ko Jeesuksen oli kirkastettu, sitte het muistethiin ette tämän oli hänestä kirjotettu, ja ette het olthiin tämän hänele tehnheet.</p>
<p>17. Ihmisjoukko joka oli ollu hänen kansa ko hän kuttui Laasaruksen hauðasta, ja herätti hänen kuolheista, toðisti hänestä.</p>
<p>18. Sentähðen het menthiinki häntä vasthaan, sillä het olthiin kuulheet ette hän oli tehny sen merkin.</p>
<p>19. Fariseukset sanothiin sitte keskenänsä: Tet näjettä ette että saa mithään aikhaan! Kattokkaa, koko mailma laukkoo hänen pörässä!</p>
<p>20. Heiðän kansa jokka pruukathiin mennä ylös juhlina rukkoilemhaan, olthiin kansa muutammat kreikkalaiset.</p>
<p>21. Het tulthiin Filipin tykö, joka oli Galilean Betsaidasta, rukkoilthiin häntä ja sanothiin: Herra, met halluuma nähðä Jeesuksen.</p>
<p>22. Filippi tullee ja sannoo sen Antile. Antti ja Filippi menhään ja sanothaan sen Jeesuksele.</p>
<p>23. Mutta Jeesus vastaa heile ja sannoo: Tiima oon tullu ko Ihmisen Pojan kirkastethaan!</p>
<p>24. Totisesti, totisesti mie sanon teile: Jos nisun jyvä ei puttoo maahaan ja ei kuole, niin se jääpi yksin. Mutta jos se kuolee, niin se tuopi paljon hetelmää.</p>
</body></document>