<document xml:lang="fkv" id="no_id"><header><title> 
Aaroninjussan Terje/Terje Aronsen
</title><genre code="ficti"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><year>1999</year><wordcount>1268</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version></header><body><p xml:lang="nob"><em type="bold">Aaroninjussan Terje/Terje Aronsen </em></p>
<p><em type="bold">Kaihnuunkieli - l </em><em type="bold">öyttyykö se? </em></p>
<p><em type="bold">Tuorestai, 06.05.99 Kajaanissa </em></p>
<p>Hyvät kuuntelijat</p>
<p>Seminaarin kieli oon suomi, mie lujin seminaarin kuttussa. Mie en jaksa puhhuut suomee - en kuitenki yleissuomee - sillä mie puhun minun omala kielelä. Jos että ymmärrä mitä mie sanon, tulkkaa sitte jälkhiin ja kysykkää minulta mitä mie meinaasin sannoot.</p>
<p>Ensisti mie näytän teile missä Pyssyjoki - minun asumakylä - oon.</p>
<p>Täälä löyttyy paljon semmossii kyllii niinko Pyssyjoki - pikku kylä missä ihmiset ei ole puhunheet ruiðan - tahi norjan - kieltä, mutta jotaki muuta kieltä. Joskus se oon ollu saamen kieli ja joskus se oon ollu muu kieli. Ja mikä se <span type="quote">”muu”</span> kieli oon ollu, mie aijon freistata selittäät teile. Pyssyjoki oon yksi niistä vanhiimista ja harvoista kylistä missä vielä tämä <span type="quote">”muu”</span> kieli oon säilyny, ja missä ihmisilä oon kova tahto ette se säilys tulevaisuuðessaki.</p>
<p>Mikä tämä <span type="quote">”muu”</span> kieli sitte oon ?</p>
<p>Sitä oon sanonheet suomen kieleksi. Pyssyjokilaiset oon kolme - nelje sukupolvee jo kuulheet ette se oon <span type="quote">”suomen kieli”</span>, mutta ko met puhuma sitä kieltä suomalaisten kansa, meile helposti jääpi semmonen ajatus ja tunnet ette se oon <span type="quote">”huono suomi”</span>, ja muutamat heistä sanothaan suoraa meile ette met emmä saata puhhuutkhaan suomee. Mie huomasin 1984 ette sehän oon oikheen ette met emmä puhu suomee, mutta kysymys oli sitte <span type="quote">”mitä kieltä met puhuma ko emmä puhu suomee”</span>? Meiðän esivanhimethän olthiin sanonheet meiðän äiðinkielen suomeksi. Ruiðalaiset - tahi norjalaiset niinko suomalaiset sanothaan - taas olthiin sanonheet sen <span type="quote" xml:lang="nob">”kvænsk språk”</span>iksi - kväänin kieleksi. Minula ei ollu sillon mithään muuta nimmee meiðän kielele, ja mie sanoin sen <span type="quote">”kväänin kieleksi”</span>.</p>
<p>Tästä nousi hirmunen riita.</p>
<p xml:lang="nob"><span type="quote">”Emmä met ole sanonheet meiðän kieltä ”kväänin kieleksi”</span>.</p>
<p>”Kväänin kieli ei ole mikhään kieli.”</p>
<p>”Se oon paska kieli.”</p>
<p>Mutta vuoðet menthiin, ja ihmiset - meiðän ihmiset ja toisetki - hyväksythiin <span type="quote">”kväänin kielen,” - kuitenki issoin osa hyväksyi sen. Täälä Suomessa meiðän kieli oon tunnettu ”kveenin kielenä”</span>. Ruottiissa taas sanothaan sen <span type="quote">”meän kieleksi”</span>, ja mie olen sanonu sitä <span type="quote">”meiðän kieleksi”</span>ki.</p>
<p>”Rakhaala lapsela oon monta nimmee!”</p>
<p><em type="bold">Vuonna 1984 feepruaarikuussa </em></p>
<p>mie olin osanottaaja Ruottiissa Svansteinin kieliseminaarissa <span type="quote">”Viimi kielisotako?”, ja sielä mie huomasin torniolakson kielen mikä oli kohta sama ko minun oma kieli. Mie olin siihen saakka opetanu suomen yleiskieltä Pyssyjoven koulussa, mutta 1985 mie aloin opetamhaan ”meiðän kieltä”</span> - tahi kväänin kieltä.</p>
<p>Ajatus oli sillon 1984 opettaat lapsile sitä kieltä mitä vanhimet ja isovanhimet - ämmit ja äijit - viel</p>
<p><em type="bold">Oppimaterialii </em></p>
<p>ei löytyny mithään, ja minula oli pakko tehðä kaikki itte. Ensi kahtena vuonna mie kirjotin kaks oppikirjaa - tahi oppihäftii.</p>
<p><span type="quote">”Häfti”</span> oon sama ko <span type="quote">”vihko”</span> suomeksi.</p>
<p>Molemissa näissä häftissä oon 30 kappaletta. Mie kirjotin Pyssyjoven elämästä, ihmisistä, elläimistä, jovesta, merestä, kirkosta, luonnosta ja vaikka mistä muusta. Mie puhuin vanhoitten ihmistin kansa, ja heiltä sain lorrui, laului, sananlaskui, sananparssii, paikannimmii, lehmän; hevosen ja lamphaitten nimmii.</p>
<p>Mie kirjotin ilosta, surusta, pyhä- ja arkielämästä ja freistasin oppetaat lapsile <span type="quote">”kaikki”</span> mitä kuului meile. Ennen tätä paljon lapsista olthiin tulheet minun tykö ja sanonheet ette het jätethään suomen kielen opetuksen, ja het jätethiin. Mutta jälkhiin ko aloin oppetamhaan meiðän kielelä, ei ole ko pari-kolme lasta jokka oon jättänheet meiðän kielen opetuksen.</p>
<p><em type="bold">Pyssyjoven koulussa </em></p>
<p>met olema opetanheet meiðän kielelä jo 14-15 vuotta, mutta kolme tiimaa viikossa oon liian vähä jos meininki oon opetaat lapset puhumhaan kieltä. Met olema freistanheet saaða meiðänkielissii ihmissii auttamhaan tässä työssä. Met olema - koululapset ja mie - käynheet kylässä freistaamassa puhuut meiðän kieltä.</p>
<p>Se oon raskas homma ko norjalaistuminen oon ollu niin kova ette vanhimet ei ennää puhuta ommaa kieltä omile lapsile. Ihminen häppee omasta kielestä.</p>
<p>Mitä sitte tehemä? oli kysymys.</p>
<p>Mie huomasin jo aikkaa ette ainua mahðolisuus oon saaða raavhaat ihmiset uskomhaan ette meiðän kieli oon meile tarppeelista ja ette meiðän oma kieli oon tayðelinen ja hyvä kieli ja eikä siitä kielestä tartte hävetä.</p>
<p>Meiðän kieli häytyi saaða jonkulaisen</p>
<p><em type="bold">hyväksymisen!!! </em></p>
<p>Ensi ajatus mikä syntyi oli rakentaat meiðän kielisen sentterin Pyssyjoven kylhään. Sentteri piti olla kans kväänimyseymmi (=museo) missä piti olla mahðolista oppiit meiðän histuuriasta, kylttyyristä, ja kielestä. Sen lisäksi se piti olla tyristimagneetti ja käsityösentteri. Nämät olthiin net ajatukset mikkä meilä olthiin 1984.</p>
<p>Myseymmi-ajatuksen varastethiin meiltä Vesisaarheen. Met olema taistelheet nyt 15 vuotta, ja emmä ole vieläkhään saanheet meiðän sentteri valmhiiksi, mutta met olema kahtena viimi vuonna saanheet rahhaa - 880.000 kruunuu - yhtheen ruiðan valtakunnalta järjestämistyöhöön. Tänä vuonna ruiðan Isotinka - norjan suurkäräjät - oon kans sanonheet ette osa rahasta oon tarkotettu kirjakielikehitymistyöhöön, ja mie olen nyt muun muassa tekemässä sitä työtä.</p>
<p><em type="bold">Muutampi sana meiðän sentteristä. </em></p>
<p>Sentterin päämäärä oon olla avuksi meiðän ihmisile <span type="quote">”kehðosta hauthaan”</span>.</p>
<p>Muun muassa:</p>
<p>- Meiðän kieli oon oma kieli</p>
<p>- Kehittäät meiðän kielen kirja- tahi kirjotetuksi kieleksi</p>
<p>- Opettaat meiðän ihmissii lukemhaan ja kirjottamhaan omala kielelä</p>
<p>- Opettaat meiðän lapsii puhumhaan meiðän ommaa kieltä</p>
<p>- Opettaat muita puhumhaan meiðän kieltä</p>
<list><p type="listitem">Olla meiðän kielen ja kyltyyrin resyrssisentteri</p>
<p type="listitem">Olla Pyssyjoven kylän ja muitten kväänikylien sympuulipaikka</p>
</list><p>Nyt meilä oon - niinko olen sanonu - meiðän kielen opetusta Pyssyjoven koulussa ja lastentarhaassa. Kaikissa muissa kouluissa Ruiðassa opetethaan suomen yleiskieltä.</p>
<p><em type="bold">Pyssyjoven kylä </em></p>
<p>oon saamassa - ja oon jo osittaan saanu - takasin omam ittetunnon. Meilä puhuthaan nyt enämen ette enämen meiðän kieltä, meilä laulethaan omala kieleä, opithaan lukemhaan ja kirjottamhaan omala kielelä ja kerran kuukauðessa meilä oon kokous kylän kafejassa (=kahvilassa) missä ei ole lupa puhuut muuta kieltä ko meiðän kieltä.</p>
<p>Kylä ja kylälaiset oon saanheet takasin oman sölkärangan.</p>
<p>Ruiðassa oon kaksi karttaa missä meiðänkieliset paikannimet oon myötä. Lemmijoven (Lakselvin) kartta oli ensimäinen mikä ilmestyi, ja Pyssyjoven (Børselvin) kartta oli toinen.</p>
<p>Met olema tehneet ensimäisen meiðänkielisen viiteofilmin Ruiðassa. Sen näytethiin Ruiðan TV2:ssa jouluaattona 1997. Filmin nimi oon <span type="quote">”Meiðän kieli - meiðän siivet”</span>.</p>
<p>Pari viikko ennen tätä ilmestyi ensimäinen meiðänkielinen laulu-CD ja kasetti. CD:n ja kasetin nimi oon <span type="quote">”Hyvän illan”</span>.</p>
<p>Met olema saanheet ymmärrystä täähään kieli- ja kylttyyrirevitaliserinkityöhöön melkheen koko ruiðan valtakunnasta. Met olema käynheet ruiðan kuninkhaan kylässä antamassa hänele tiettoo meiðän sentteristä, Isontingan pulitikkerit oon antanheet meile tukkee, profesoorit ja muut assiintunttejat oon hyväksynheet tämän sentterin, mutta…</p>
<p><em type="bold">Finmarkun fylkki (= lääni) </em></p>
<p>ei ole täähään saakka antanu tukkee. Heilä ei ole minkhäänlaista tiettoo ja ymmärrystä siitä ette meilä oon tarpheus ja oikeus saaða opetusta omala kielelä. Heilä ei ole siitäkhään ymmärrystä ette meiðän kieli oon paras meiðän lapsile. Sama attityyti löyttyy kans Statens Utdanningsdirektörilä/Valtakunnan Opetusjohtaajala, mutta sielä oon hyväksyhneet ette meile opetethaan suomen yleiskieltä. Mutta semmonen päätös ette oppimateriaalii tehðhään vain suomen yleiskielelä Ruiðassa ei saata olla oikheen!</p>
<p>Met olima toivonheet ja luulheet ette met saama tukkee suomalaisilta Ruiðassa, ja muutamat heistä oon tukenheet meitä, mutta "ennin osa heistä oon kieli- ja kylttyyrirasistit." Näin sanoi Suomiseura Oy:n sillonen puhheejohtaaja minule Alattiissa (Altassa).</p>
<p>Pari esimerkkii siitä mitä suomalaiset oon sanonheet meile:</p>
<p>”Teilä ei ole oma kieilikhään!!!”</p>
<p>”Teilä ei ole ommaa kylttyyrii!!!”</p>
<p>Mutta ruiðalaiset oon kans käskehneet meiðät mennä Suomheen!</p>
<p>Minun mielestä ajatus ette kieli ja kylttyyri kuuluuvat yhtheen - kieli oon osa kyltyyristä ja kylttyyri oon osa kielestä - oon ainua järkkevä tie kielirevitaliseera-misessa. Suomen kielen opetus kväänile norjan kouluissa oon minun mielestä väärin. Se oon suomalaistuminen ja sorttaaminen. Tulos tästä pulitiikasta oon meiðän kielen hukkuminen.</p>
<p>Minun puhheen nimi oli:</p>
<p><em type="bold">Kainhuun kieli - löyttyykö se? </em></p>
<p>Mie olen tässä puhunu <span type="quote">”kväänin kielestä”</span> ja <span type="quote">”meiðän kielestä”</span>.</p>
<p><span type="quote">””Kainhuun kieli”</span> ei ole käytetty meilä,”</p>
<p>tutkijat ja assiintunttejat oon sanonheet. Mutta viimi kesälä tuli yks vanhemanpuolen vaimo minun tykö ja sanoi näin:</p>
<p>”Mie muistan ette minun vanhaa ämmi ja äiji (=isoäiti ja isoisä) sanothiin ette met olema kainuulaiset, ja ette meiðän kieli oon kainhuun kieli.”</p>
<p>Pari viikkoo jälkhiin mie olin Lemmijovessa - Pyssyjoven krannikylässä - ja sielä mie kuulin sitä sammaa yhðeltä mieheltä.</p>
<p>Nyt ko <span type="quote">”kainhuun kielestä”</span> puhuthaan, kainuulaiset itte toðistethaan ette <span type="quote">”kainuulainen”</span> ja <span type="quote">”kainhuun kieli”</span> oon ollu meilä käytössä.</p>
<p>Vastaus minun kysymyksheen oon sitte ette</p>
<p><em type="bold">kainhuun kieli löyttyy!!! </em></p>
<p>Kiitoksii paljon kuuntelemisesta</p>
</body></document>