<document xml:lang="fkv" id="no_id"><header><title> 
Untitled
</title><genre code="ficti"/><author><unknown/></author><translator><person firstname="Pirjo" lastname="Paavalniemi" sex="f" born="" nationality="FIN"/></translator><year>2010</year><wordcount>2203</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><parallel_text xml:lang="nob" location="for_oversattning_tiet_ruijhaan_29.10.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Tiet Ruijhaan</p>
<p>Oversatt til kvensk: Kainun institutti-Kvensk institutt/ Pirjo Paavalniemi</p>
<p>26.11.2010</p>
<p><em type="bold">PROLOGI </em></p>
<p>Overskrift:</p>
<p>Sofia ja Matti</p>
<p>Snakkebobler:</p>
<p>Sofia:</p>
<p>Hei, minun nimi oon Sofia ja mie olen 12 vuotta vanhaa. Mie synnyin 160 vuotta aikaa. Piian mie saattasin olla sinun isoisoisoämmi?</p>
<p>Matti:</p>
<p>Minun nimi oon Matti ja mie olen Sofian nepu. Met olema yhtä vanhaat. Piian sie olet yksi minun monista jälkiläisistä?</p>
<p>INTERAKTIVT ELEMENT / INTERAKTIIVINEN ELEMENTTI</p>
<p>Tekst / Teksti:</p>
<p>Mikä sinun nimi oon?</p>
<p><em type="bold">SCENE 1 </em><em type="bold">/ OSA 1 </em></p>
<p><em type="bold">Overskrift: </em></p>
<p><em type="bold">Matka alkaa </em></p>
<p><em type="italic">Snakkebobler </em>: </p>
<p>Sofia:</p>
<p>Mie asun minun muorin ja pikkuveljen kans pienessä talossa Tornionlaaksossa, Pohjais-Ruottissa. Met olema talon palvelusväkeä, ja met autama jokapäivästen töitten kans. Tääpänä met leivoma leipää. Minun faari ja isoveli oon matkustanheet Ruijhaan. Kesälä mieki menen heän pörässä sinne. Haluatkos sieki lähteä myötä?</p>
<p>Mamma / Muori:</p>
<p>Sofia, Ruijassa sie saatat tienata rahhaa, ostaa kankhaan ja ommela ittele uuen klenningin.</p>
<p><em type="italic">Snakkebobler </em>: </p>
<p>Matti:</p>
<p>Mie asun minun äitin, isän ja viien nuoreman sisaruksen kans toisela puolen Tornionväylää. Met asuma Pohjois-Suomessa. Viimi vuona mie autoin issää mettätöissä. Nyt hän oon työtä vaila. Isä oon muistelu mulle Ruijasta, missä oon nokko ruokaa ja työtä kaikile.</p>
<p>Pappa / Isä:</p>
<p>Matti, aijotko sie lähteä myötä Ruijhaan?</p>
<p>FORDYPNINGSTEKSTER / SYVENTÄÄVÄT TEKSTIT</p>
<p><em type="bold">Nälkä ja sota </em></p>
<p>Ennen aikhaan net olthiin melkheen tyhä porosaamelaiset ko asuthiin näin kaukana pohjaisessa. Maanrajat ja valtiot, niin ko met tääpänä net ymmärämmä, ei olheet vielä olemassa. Vasta keskiaijala, silloin ko eri valtiot synnythiin, alethiin ihmiset asettumhaan tänne pohjaisheen. 1500-1600 -luvula väki lissäinty niin hopusti, ette kaikile ei ollu enhään ruokaa. Monet nälkiinythiin hengiltä. 1700-luvun alussa oli suuri pohjainen sota, ja se teki elämän vieläki vaikeammaksi. Soan jälkhiin väki tyhä lissäinty, ja samat vaikeuet jatkuthiin. Ei ees maanpruuki, pyytö ja kalastus kyenheet elättämhään kaikkia. Yksi vuosi saatto olla pahempi ko toinen. Pulavuositten aikana 1830-1860 ei monelakhaan ollu muuta maholisuutta ko lähteä johoonki lyhykäiseksi aijaksi tienaamhaan rahhaa tahi siirtyä uuen elämän toivossa Ruijhaan.</p>
<p><em type="bold">Mielikuva </em><em type="bold">paremasta elämästä - </em><em type="bold">mielikuva </em><em type="bold">Ruijasta </em></p>
<p>Sitä maata eli allaa, mikä oli pohjaisessa Jäämeren rannala, kuttuthiin suomenkielelä Ruijaksi. Het, jokka olthiin käynheet sielä, muistelthiin ette sielä oli kaikile nokko maata johoon saatto rakentaa oman talon. Sielä oli maholista työtelä kruuvassa tahi kalanpyytövenheessä, ja sota ei ulettunnu sinne. Se loi toivheita ruasta ja vaphauesta. Mielikuva Ruijasta oli mielikuva uuesta tulevaisuuesta.</p>
<p>Enniin osa niistä, jokka lähethiin Ruijhaan, olthiin köyhiä ihmisiä kylistä; piikoja ja renkejä, torppareja ja talonrenkejä. Toiset olthiin maanviljoojitten poikia ja tyttäri</p>
<p>Vuen 1890 jälkhiin alko mettäpruuki kehittymhään. Malmivaaran ja Kirunan kruuvassa alethiin kaivamhaan rautamalmia, ja Pohjanlahen uuet rannikkokaupungit kasuthiin. Tämän myötä tulthiin paremat ökonoomiset olot ja oli helpompi löytää työtä. Niinpä ihmiset ei enhään halunheet Ruijhaan. Kotona oli yhtä hyvä olla.</p>
<p>INTERAKTIVT ELEMENT / INTERAKTIIVINEN ELEMENTTI</p>
<p>Mistä sie olet pois?</p>
<p><em type="bold">SCENE 2 </em><em type="bold">/ </em><em type="bold">OSA </em><em type="bold">2 </em></p>
<p><em type="bold">Overskrift: </em></p>
<p><em type="bold">Matkala </em></p>
<p><em type="italic">Snakkebobler </em>: </p>
<p>Sofia:</p>
<p>Mulla oon nälkä ja kylmä. Mie en ole syöny sen jälkhiin ko met jätimä maan, ja siitä oon jo monta tiimaa aikaa. Kyrössä met ootima venhettä melkheen viikon aijan, mutta nyt met heti olema ylittänheet suuren Inarinjärven. Huomena met jatkama matkaa Ruijhaan. Faari oon hankkinu minule työn piikana yhen rikkhaan kauppamiehen tykönä Vesisaaressa.</p>
<p>En mann / Mies:</p>
<p>Sitte ko met tulema maihin, niin met sytytämmä valkean. Sitte met paistama kallaa.</p>
<p><em type="italic">Snakkebobler </em>: </p>
<p>Matti:</p>
<p>Mie en kohta jaksa enhään. Isä ja mie olema hihtanheet heti jo kaks viikkoa. Melkheen jokhaisen yön met olema nukkunheet ulkona porontaljan päälä, mutta eilen met kohattelima muutaman siivon ihmisen, ja het annethiin meile yösijan sisälä laossa. Met olema matkala Ruijhaan.</p>
<p>Pappa / Isä:</p>
<p>Jos met rukatamma, niin piian met olema huomena Ruijassa.</p>
<p>FORDYPNINGSTEKSTER / SYVENTÄÄVÄT TEKSTIT</p>
<p><em type="bold">Matkar </em><em type="bold">uutat </em></p>
<p>Pohjaisheen kuljethiin tavalisesti jokia ja järviä myöten. Yksi pääruutta kulki Tornionlaaksoa myöten Muonihoon, josta matka jatku joko pohjais-vesthaan ja tunturin yli Yykeänvuonhoon ja Yykeänperhään, tahi suorhaan pohjaisheen kohti Kautokeinoa ja Alattiota. Toinen pääruutta kulki Suomen läpi pohjaisheen. Se ylitti suuret järvet ja jatku eelheen Ruijan Näätämhöön ja Reisivuonhoon. Sieltä matkalaiset kyytitethiin venheelä Varenginvuonon yli Vesisaarheen. Ihmiset matkustethiin sekä kesälä ja talvela. Kesälä oli maholista kulkea jänkitten ja ojitten yli tukkeja ja siltoja pitkin. Usseimat kuljethiin jalan ja kannethiin itte matkatavaran. Jovela ja järvelä matkustethiin venheelä. Talvela kuljethiin tavalisesti hihtamalla. Silloin matkalaiset kiskothiin matkatavaroita reessä. Tyhä rikkhaila oli rahhaa hevosheen tahi laikkoporhoon.</p>
<p><em type="bold">Matkan aikana </em></p>
<p>Matkalaiset yövythiin taivasalla ja hankithiin ruan kalastamalla ja pyytämällä. Talot, jossa het saathiin ruokaa ja yösijan, olthiin harvassa. Yösija ja venetkyyti makso rahhaa, ja usseimat annethiin sen verran rahhaa mitä heilä sattu olemhaan. Se kesti kauvoin sauvoa venhettä ylös jokea, ja ushein matkalaiset ootethiin kaksi - joskus jopa kolme - viikkoa venetkyytiä suurten järvitten yli.</p>
<p><em type="bold">Markkinat </em></p>
<p>Kauppamiehet matkustethiin kans Ruijassa. Het matkustethiin markkinoile, joita järjestethiin aina samhaan vuenaikhaan; mielelä talvela. Silloin oli helpointa päästä perile täysinäisen reen kans. Isovuonossa pruukathiin järjestää joulun jälkhiin markkinat joita kans Kväänimarkkinoiksi kuttuthiin. Sinne tuli paljon kauppamiehiä Tornionlaaksosta. Het myythiin kaikenlaisia käsitöitä, työkaluja ja vaatheita. Kauppamiehet puolesthaan ostethiin suolattua ja kuivattua kallaa, minkä het otethiin myötä Tornionlaakshoon. Markkinat olthiin kans tärkeä kohattelupaikka, missä ihmiset opastuthiin sekä toishiinsa ja Ruijan maholisuukshiin. Sielä synty uusia ajatuksia ja ideoita, ja ihmiset vaihetelthiin ajatuksia kaiken mailman asioista aina kalanpyytöneuvoista uskonthoon.</p>
<p>INTERAKTIVT ELEMENT / INTERAKTIIVINEN ELEMENTTI</p>
<p>Kunka sie matkustat? <em type="bold">SCENE 3 </em><em type="bold">/ </em><em type="bold">OSA </em><em type="bold">3 </em></p>
<p><em type="bold">Overskrift: </em></p>
<p><em type="bold">Työkokemus </em></p>
<p><em type="italic">Snakkebobler </em>: </p>
<p>Sofia:</p>
<p>Vesisaaressa mie suolin kaloja ja henkastan niitä kuivumhaan jotta net säilyttäis pitkhään. Eilen mie kiskoin pottuja, ja tääpänä mie leivon leipää. Toiset vaimot, jokka oon siirtynheet tänne Ruottista ja Suomesta, tulhaan kans leipomhaan. Heilä oon polttopuut myötä.</p>
<p>Annen kvinne / Toinen vaimo:</p>
<p>Sofia, kylläpä sulla oon fiini klenninki. Oletko sie ommelu sen aivan itte?</p>
<p><em type="italic">Snakkebobler </em>: </p>
<p>Matti:</p>
<p>Nyt mie olen asunu Raisinvankassa kokonhansa vuen. Enimästi mie hakkaan tukkipuita ja rakenan taloja miehitten kans, jokka oon tulheet Tornionlaaksosta. Talvela met kokosimma kantoja ja pötäjäjuurikoita. Net met olema halkonheet ja kasanheet suureksi ringiksi. Heti met sytytämmä net palamhaan. Siiheen laihiin met tehemä tervaa.</p>
<p>FORDYPNINGSTEKSTER / SYVENTÄÄVÄT TEKSTIT</p>
<p><em type="bold">Tieto </em><em type="bold">ja kokemus </em></p>
<p>Het, jokka siirythiin Ruijhaan Ruottista ja Suomesta, olthiin harjaantunheet käyttämhään hyväksi kaiken sen, mitä het löyethiin luonosta. Eriliikaisesti pötäjämettä oli tärkeä resurssi, minkä het aijemin jo tunnethiin. Monet olthiin sepät käsityöläiset, ja het osathiin nikkaroia kaikkea maholista aina pienistä köökkitarvikheista suurhiin hirsitalhoin. Tervanpoltto oli toinen taito, minkä het tuothiin myötä Ruijhaan. Pötäjäjuurikot pienithiin ja kasathiin tervahauaksi. Tervahauta saatto pallaa monta vuorokautta. Tervala, jota tervahauasta saathiin, tivistethiin venheitä ja tervathiin taloja jotta net ei lahottais. Ruijhaan siirtynheet olthiin kans sepät maanpruukissa ja elläimittenpiossa. Het raivathiin uutta maata ja käytethiin hyväksi jänkkiä. Het viljothiin pottuja ja elläimille ruuhoa. Tornionlaaksosta siirtynheet olthiin toennäkösesti ensimäiset, jokka viljothiin pottuja niin kaukana pohjaisessa.</p>
<p><em type="bold">Uuet ammatit </em></p>
<p>Tornionlaaksosta ja Pohjais-Suomesta siirtynheet olthiin kasunheet likelä jokia ja järviä. Ruijassa het harjaanuthiin nopeasti työtelemhään ja elämhään merelä, ja het olthiin sepät kalanpyytäjät. Toiset alethiin työtelemhään Kaivuonon kuparipruukissa, minkä ympärille kasusi kokonhansa oma yhtheiskunta: koulu, kauppa, kirkko, teatteri ja asumapaikkoja, joissa perheet asuthiin omissa pienissä hirsitaloissa. Melkheen puolet asukhaista olthiin tulheet Suomesta ja Tornionlaaksosta.</p>
<p><em type="bold">Vaimot </em></p>
<p>Mettätyö, kruuvatyö ja kalanpyytö oli tavalisesti miehitten työtä. Vaimot piethiin huolen talosta, lapsista ja elläimistä. Het tehthiin ruan ja ommelthiin vaatheita justhiin niin ko het olthiin sen oppinheet Suomessa ja Tornionlaaksossa. Vaimot olthiin harjaantunheet työtelemhään yhessä. Het muun muassa kovothiin puita suurta leipäuunia varten, jota monet perheet käytethiin yhessä. Vaimot olthiin myötä avittamassa, ko miehet olthiin lähössä kalanpyythöön. Vaimot kans valmistethiin kalan sen jälkhiin ko miehet tuothiin sen maihin.</p>
<p>INTERAKTIVT ELEMENT / INTERAKTIIVINEN ELEMENTTI</p>
<p>Mikä sie haluat olla tulevaisuuessa? <em type="bold">SCENE 4 </em><em type="bold">/ OSA 4 </em></p>
<p><em type="bold">Overskrift: </em></p>
<p><em type="bold">Kulttuuriperine </em></p>
<p><em type="italic">Snakkebobler </em>: </p>
<p>Sofia:</p>
<p>Mie käyn useasti lestadiolaisten kokkouksissa. Sielä minua muistutethaan maalisen synnin vaarasta, ja samala mie tunnen olon kotosaksi. Met porisemma ja laulama suomeksi, ja mie ymmärän kaiken mitä pappi sannoo.</p>
<p>Presten / Pappi:</p>
<p>Sie olet synnintekijä, mutta tyhä Jumala saattaa antaa sinule antheeksi.</p>
<p>Kvinne / Vaimo:</p>
<p>Aamen! </p>
<p><em type="italic">Snakkebobler </em>: </p>
<p>Matti:</p>
<p>Ruijankieli oon vaikea. Vaikka mie olen asunu Ruijassa jo monta vuotta, niin mie en ymmärä juuri paljoakh</p>
<p>Saunassa mie puolesthaan ymmärän kaiken. Sielä kaikki puhuthaan suomea.</p>
<p>Annen mann / Toinen mies:</p>
<p>Matti, huomena oon sinun vuoro noutaa puita.</p>
<p>FORDYPNINGSTEKSTER / SYVENTÄÄVÄT TEKSTIT</p>
<p><em type="bold">Kieli </em></p>
<p>Suurin osa niistä, jokka siirythiin Ruijhaan, puhuthiin äitinkielenä suomea. Tornionlaaksossa ruottinkieli oli tavalisesti tyhä autoriteettien ja <span type="quote">"fiinitten"</span> ihmisten kieli. Ruijassa oli samhaan laihiin. Niinpä vuona 1863 autoriteetit alotethiin omia koululuokkia, joissa suomenkieliset opittais puhumhaan ruijaa. Koulukirjoissa tekstit olthiin sekä ruijaksi ja suomeksi. Net lapset, jokka opithiin hopusti ruijaa, saathiin palkinon. Enniin osa puhuthiin kuitenki suomea jokapäiväsennä kielenä. Tämä vaikutti kans paikannimhiin, joita ihmiset annethiin eri paikoile. Nimiä annethiin kasvitten, elläimitten ja luonon mukhaan, tahi sen mukhaan kunka aloja käytethiin.</p>
<p><em type="bold">Uskonto </em></p>
<p>Lars Levi Læstadius alotti lestadiolaisuuen 1800-luvula Tornionlaaksossa. Hän meinasi, ette hän oli löytäny justhiinsa sen oikean uskon. Hän piti suuria herätyskokkouksia ja sai monia ihmisiä myötä herätyksheen. Lestadiolaisuus ulettu Ruijan Yykeänperhään vuona 1851 ja levisi suomenkielisten joukossa niin ko kulovalkea. Jumalanpalveluksissa saarnathiin sekä suomeksi, saameksi ja ruijaksi, mutta suomenkielelä oli erityinen rooli. Virsikirjat, raamattu ja muut uskonolliset kirjat olthiin ushein tyhä suomeksi. Predikantit, jokka saarnathiin herätyskokkouksissa, kuljethiin ympärhiinsä, ja monet Ruijhaan siirtynheet saathiin heiltä arvokasta tietoa Ruijasta. Predikantit muistelthiin, mihiin kannatti matkustaa, missä toiset Tornionlaaksosta siirtynheet asuthiin, ja mistä saatto löytää työtä. </p>
<p><em type="bold">Muut kulttuuriperintheet </em></p>
<p>Ruijhaan siirtynheet vaikutethiin ympäristhöön monela eri tavala. Kielen ja uskonon lisäksi het otethiin myötä Ruijhaan muitaki kulttuuriperintheitä; rakenusperintheen, vaatheet, ruan, muistelukset ja musikin. Sekä virret ja laulut olthiin ushein suruliset, ja niitä laulethiin suurela antaumuksela. Virsissä oli uskonollinen sisälys, ko laulut puolesthaan muistelthiin ushein onnettomasta rakhauesta.</p>
<p><em type="bold">Sauna </em></p>
<p>Sauna oon se, minkä ihmiset tunnethaan parhaiten näistä kulttuuriperintheistä. Sillä oon pitkät perintheet suomenkielisissä kulttuureissa. Se oli hyvä tapa pittää ittensä puhthaana, ja samala se oli ihmisten kohtaamispaikka. Sauna oli Ruijhaan siirtynheille tärkeä paikka. Sielä ihmiset kohatelthiin, muistelthiin uutisia ja puhuthiin ommaa kieltä.</p>
<p>INTERAKTIVT ELEMENT / INTERAKTIIVINEN ELEMENTTI</p>
<p>Tekst /Teksti:</p>
<p>Puhutko sie ruijaa?</p>
<p>Uskotko sie Jumalhaan?</p>
<p>Ossaatko sie laulaa?</p>
<p>Tykkäätkö sie saunoa?</p>
<p><em type="bold">SCENE 5 </em><em type="bold">/ </em><em type="bold">OSA </em><em type="bold">5 </em></p>
<p><em type="bold">Overskrift: </em></p>
<p><em type="bold">Matka jatkuu </em></p>
<p><em type="italic">Snakkebobler </em>: </p>
<p>Sofia:</p>
<p>Tääpänä mie menen naimishiin Vesisaaressa. Minun sulhanen oon Suomen puolelta Soankylästä pois. Hän oon kalastajapuuna, ja hänelä oon pieni talo Kallijovessa, vuonon rannala. Sinne met aijoma siirtyä ja saaha monta lasta.</p>
<p>Mannen /Mies:</p>
<p>Jo vain.</p>
<p><em type="italic">Snakkebobler </em>: </p>
<p>Matti:</p>
<p>Mie en ole nähny Sofiaa sen jälkhiin ko hän lähti Tornionlaaksosta, ja siitä oon jo seittemän vuotta aikaa. Etkös sieki piä, ette hän oon kaunis? Mie olen tullu tänne pitkän matkan takkaa aina Kaivuonosta saakka. Sielä mie olen työtely kuparipruukissa ja tienanu pikkusen lisätienestiä. Sillä rahala mie olen ostanu damppilaivapiletin. Mie aijon matkustaa ensin Tromsshaan ja sieltä kiini Amerikkhaan. Mutta mie aijon tulla takasin tänne. Sitte mie ostan oman talon Ruijasta.</p>
<p>FORDYPNINGSTEKSTER / SYVENTÄÄVÄT TEKSTIT</p>
<p><em type="bold">Uuet paikat ja uuet kaupungit </em></p>
<p>Ensimäiset Ruijhaan siirtynheet asetuthiin jokivarsile ja vuononpohjile. Sielä het viljothiin maata, piethiin elläimiä, pyyethiin kallaa ja kaaethiin tukkipuita taloja varten. Vuen 1830 jälkhiin tämä alko muuttumhaan. Eelheenki usseimat viljothiin maata, mutta nyt alethiin hakemhaan kans palkalista työtä. Ihmiset siirythiin likemäs merta ja kauvemas öysthään, eriliikaisesti Varenginvuonhoon. Kaupungit ja fiskuväärit kasuthiin. Vesisaaresta tuli kväänitten oma <span type="quote">"pääkaupunki"</span> missä het asuthiin tivhisti yhessä joko omissa kaupunginosissa tahi vuonon varrele kasunheissa uusissa kylissä. Monet matkustethiin eelheen Amerikkhaan.</p>
<p><em type="bold">Uuet ystävät ja uuet perheet </em></p>
<p>Ruijhaan siirtynheet olthiin tervetulheet maahan. Het olthiin sepät työtelijät, saathiin uusia ystäviä ja perustethiin uusia perheitä. Vaikka monet menthiinki naimishiin toistensa kans, niin yhä useammin suomalaiset ja tornionlaaksolaiset miehet naithiin saamelaisten kans. Siiheen laihiin het päästhiin omistamhaan poroja, ja saathiin sikkarin leipätyön. Hiljemin oli tavalista mennä naimishiin myös ruijalaisten kans. Niin oli helpompi soppeutua ruijalaisheen yhtheiskunthaan. Kaikista köyhiimille kävi huonomin. Heät, jokka ei pärjänheet itte, lähätethiin takasin sinne mistä het olthiin tulheetki. Tämä koski eriliikaisesti yksinäisiä vaimoja, joila oli lapsia. Esimerkiksi <span type="quote">"Piika"</span> Brith Kaisa Kollajärvi lähätethiin takasin 8 viikon vanhaan lapsen kans vuona 1870.</p>
<p><em type="bold">Kväänit </em></p>
<p>Niitä ihmisiä, jokka Tornionlaaksosta ja Suomesta siirythiin Norjan Finmarkkhuun ja Pohjais-Tromsshaan, kuttuthiin kvääniksi. Kvääneilä oon aikojen kuluessa ollu monta eri roolia. Aluksi kväänit olthiin tervetulheet Ruijhaan, mutta sitte heitä tulthiin jo niin paljon, ette Ruijan autoriteetit nähthiin heät jo vaaraksi. Het pöläthiin, ette Suomesta siirtynheet alettais vaatimhaan ittele Ruijan maata ja liitettäis sen ensistä suomalais-ryssäläisheen valtihoon ja hiljemin osaksi suur-Suomea. Niinpä autoriteetit haluthiin, ette Ruijhaan siirtynheet soppeuvuthaan ruijalaisheen yhtheiskunthaan. Het perustethiin uusia kouluja ja kirkkoja, joitten avula vahvistethiin ruijan kieltä. Tääpänä oon aivan toisin. Kväänit oon luonolinen osa ruijalaista yhtheiskuntaa. Monet haluthaan pittää kiini omista juurista. Heilä oon omat järjestöt ja kulttuurifestivaalit. Autoriteetit oon päättänheet, ette kväänit oon oma vähemistö Ruijassa, ja kväänin kieli oon oma kieli.</p>
<p>INTERAKTIVT ELEMENT / INTERAKTIIVINEN ELEMENTTI</p>
<p>Mihiin sie olet matkala?</p>
<p><em type="bold">EPILOG </em><em type="bold">I </em></p>
<p>Overskrift:</p>
<p><em type="bold">Sofie ja Mattias </em></p>
<p><em type="italic">Snakkebobler </em>: </p>
<p>Sofie:</p>
<p>Hei, minun nimi oon Sofie, ja mie olen 12 vuotta vanhaa. Tääpänä met käymä museossa. Sielä muistelhaan kväänitten histooriasta. Minun isoisoisoämmi siirty tänne Tornionlaaksosta. Faari sannoo, ette met olema suomensukua. Hän ei tykkää sanasta kvääni.</p>
<p>Sofie's venninne / Sofien ystävä:</p>
<p>Hei, minun nimi oon Fre-hiwet, ja mie olen Sofien ystävä. Mie olen syntyny Norjassa, mutta minun vanhemat oon Somaliasta pois. Mie piän, ette tämä näyttely saattais melkheen yhtä hyvin muistela meän perheestä.</p>
<p>Mattias:</p>
<p>Minun nimi oon Mattias, ja mie olen Sofien nepu. Met olema yhtä vanhaat. Mie tunnen itteni kvääniksi ja olen ilonen siitä. Faari sannoo, ette met olema oma kansa. Met emmä ole suomalaiset emmäkä norjalaiset vaan kväänit. Kväänin kans ei kukhaan tohi taajoa, sannoo hän. Kesälä met menemä Suomheen, missä meilä oon sukukokkointuminen. Silloin met jouvuma ajamhaan piililä 10 tiimaa.</p>
</body></document>