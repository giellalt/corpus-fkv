<document xml:lang="fkv" id="no_id"><header><title/><genre code="ficti"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><year>2012</year><wordcount>476</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p>Ensimäinen lukuteksti</p>
<p>Profeeta Esekieli 34, 23 – 31</p>
<p>Oon kirjotettu profeeta Esekielin tykönä luvussa 34, värsyt 23 – 31:</p>
<p>23. Ja mie tulen panemhaan heile paimenen, ja hän tullee paimentamhaan heitä, minun palvelija Taavetti, hän tullee paimentamhaan heitä, hän tullee olemhaan heiðän paimen.</p>
<p>24. Mie, Herra, tulen olemhaan teiðän Jumala, ja minun palvelija Taavetti tullee olemhaan päämies heiðän seassa.</p>
<p>25. Mie tehen rauhan liiton heiðän kansa. Mie poistan maasta kaikki villielläimet, niin ette ihmiset saatethaan turvalisesti elläät erämaassa ja nukkuut mettissä.</p>
<p>26. Mie siunaan heiðät ja maan minun harjun ympäri. Mie annan satheen tulla oikkeesheen aikhaan, siunauksen satheen.</p>
<p>27. Kentän puut tulhaan kantamhaan hetelmää, maa tullee antamhaan viljaa, ja ihmiset tulhaan asumhaan turvalisesti omassa maassa. Het tulhaan tuntemhaan ette mie olen Herra ko taitan heiðän kuorman puut ja pelastan heiðät orjuuðesta.</p>
<p>28. Het ei ennää tule olemhaan toisten ihmisten riistana, ja villielläimet ei tule syömhään heitä. Het tulhaan asumhaan turvalisesti, ja ei yksikhään tule pölätämhään heitä.</p>
<p>29. Mie annan kassuut kasvit miistä tulhaan praamamhaan, ei yksikhään maassa tule ennää menetymhään nälkhään. Eikä koskhaan ennää piðetä het kärssiit pilkkaamista toisilta ihmisiltä.</p>
<p>30. Het tulhaan tuntemhaan ette mie, heiðän Herra, olen heiðän kansa, ja ette het oon minun kanssaa, Israelin huonetta, sannoo Herra Jumala.</p>
<p>31. Tet oletta minun lamphaat, tokka mitä mie paimenan. Tet oletta ihmiset, mie olen teiðän Jumala, sannoo Herra Jumala.</p>
<p>Näin oon Herran sanat. Aamen!</p>
<p>Toinen lukuteksti</p>
<p>Preevi Hebrealaisile 13, 20 - 21</p>
<p>Oon kirjotettu preevissä Hebrealaisile luvussa 13, värsyt 20 - 21</p>
<p>20. Rauhan Jumala, hän joka ikuisen liiton veren kautta nosti lamphaitten ison paimenen, meiðän Herran, Jeesuksen Kristuksen, kuolemasta,</p>
<p>21. hän antakhoon teile kaikki hyvvää, niin ette tehettä hänen tahtoo. Joo, ja luokhoon hän Jeesuksen Kristuksen kautta meihiin mitä oon otolista hänele. Hänele kunnia ijänkaikkisesti!</p>
<p>Näin oon Herran sanat. Aamen!</p>
<p>Saarnateksti</p>
<p xml:lang="nob">Johannes 10, 1-10</p>
<p>Oon kirjotettu Johanneksen evankeeliumissa luvussa 10, värsyissä 1-10</p>
<p>1.”Totisesti, totisesti mie sanon teile: Kuka ei mene vörräjästä sisäle lammastokkhaan, mutta kiikkuu yli muualta, hän oon varas ja ryöväri.</p>
<p>2. Mutta kuka tullee vörräjästä sisäle, oon lamphaitten paimen.</p>
<p>3. Vörräjänvahti aukassee hänele, ja lamphaat kuulhaan hänen äänen. Hän puhhuu omile lamphaile nimeltä ja viepi net ulos.</p>
<p>4. Ja ko hän oon saanu kaikki ulos, hän kävelee heiðän eðessä, ja lamphaat kyytäthään häntä, sillä het tunnethaan hänen äänen.</p>
<p>5. Mutta outoihmistä het ei kyytätä. Net menhään pakhoon sillä net ei tunneta outoihmisen ääntä.”</p>
<p>6. Tämän kuvvauksen Jeesus muisteli heile, mutta het ei ymmärtänheet mitä hän meinais.</p>
<p>7. Sitte Jeesus sanoi: ”Totisesti, totisesti mie sanon teile: Mie ole vörräjä lamphaitten tykö.</p>
<p>8. Kaikki muut jokka oon tulheet ennen minuu, oon varkhaat ja ryövärit, mutta lamphaat ei ole kuuntelheet heitä.</p>
<p>9. Mie olen vörräjä. Joka mennee minun kautta, saapi pelastuksen ja saapi vaphaasti mennä sisäle ja ulos hakemhaan laitunta.</p>
<p>10. Varas tullee vain varastamhaan, tappamhaan ja hajottamhaan. Mie olen tullu sillä ette teilä pittää olla elämä ja ylirikkaus.</p>
<p>Näin oon Herran sanat. Aamen!</p>
</body></document>
