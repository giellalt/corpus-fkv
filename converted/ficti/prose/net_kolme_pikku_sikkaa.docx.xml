<document xml:lang="fkv" id="no_id">
  <header>
    <title/>
    <genre code="ficti"/>
    <author>
      <unknown/>
    </author>
    <translator>
      <person firstname="Terje" lastname="Aaronsen" sex="m" born="NO" nationality=""/>
    </translator>
    <wordcount>993</wordcount>
    <conversion_status type="standard"/>
    <availability>
      <free/>
    </availability>
    <submitter name="Sindre Reino Trosterud" email="sindre.reino.trosterud@gmail.com"/>
    <multilingual>
      <language xml:lang="nob"/>
      <language xml:lang="fkv"/>
    </multilingual>
    <metadata>
      <uncomplete/>
    </metadata>
    <version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Net kolme pikku sikkaa</p>
    <p>Tämä oon muistelus kolmesta pikku siasta ja isosta, hirveestä hukasta.</p>
    <p>Net kolme pikku sikkaa asuthiin muorin kans alimaisessa talossa luokan alla.</p>
    <p>Se iso, hirvee hukka asui yksin talossa luokan päälä. Talosta hän näki ette pikku siat naurethiin ja tierathiin koko pitken päivän.</p>
    <p xml:lang="nob">SIAT   HUKKA</p>
    <p>Yhtenä kaunhiina päivänä Sikamamma sanoi: ”Nyt, pojat, oletta jo niin isot ette pärjäättä itte yksin. Nyt tet saatta assuut teiðän omissa taloissa.”</p>
    <p>”Joo, olema jo niin isot!” sanoi ensi pikku sika. ”Pärjäämä itte,” sanoi toinen pikku sika. ”Assuut meiðän omissa taloissa,” sanoi kolmas pikku sika. Ja sitte het pakathiin kaikki omat tavarat...</p>
    <p>... ja siirrythiin talosta luokan alta.</p>
    <p>”Hyvästi!” muori huusi heile. ”Ja älkkää unheettakkaa olla varovaiset siitä isosta, hirveestä hukasta. Hän syöpi pikku sikkoi!”</p>
    <p>”Sen met kyllä muistama,” sanothiin pikku siat.</p>
    <p>”Ii niin ko isossa,” sanoi ensi pikku sika.</p>
    <p>”Hoo niin ko hirveessä,” sanoi toinen pikku sika.</p>
    <p>”Hoo niin ko hukassa,” sanoi kolmas pikku sika.</p>
    <p>Sitte het viitathiin muorile ja kävelthiin ilosesti siitä pois.</p>
    <p>Heti het tulthiin isole puule missä oli tienhaara. ”Mie menen tätä tietä ja rakennan talon,” sanoi ensi pikku sika.</p>
    <p>”Sitte mie menen tätä toista tietä ja rakennan talon,” sanoi toinen pikku sika.</p>
    <p>”Mie jään tähään ja rakennan minun talon,” sanoi kolmas pikku sika.</p>
    <p>Sitte siat menthiin omhiin suunthiin.</p>
    <p>Ensi pikku sika rakensi talon pillistä. Yks, kaks, kolme ja hyp, hyp, hyp, sitte talo oli valmis. Ei se tullu niin kauniskhaan. Ja eikä se ollu olheenkhaan luja.</p>
    <p>”Mutta kukahan siitä perustaa?” pikku sika sanoi. ”En halluu tehðä työtä ja palavoiða koko päivän. Mie tanssaan ja pellaan huiluu sen sijaksi.” Ja niin hän teki.</p>
    <p>Mutta reikäkannosta yks katteli häntä. Sillä oli halu saaða pikku sian murkinaksi.</p>
    <p>Toinen sika rakensi talon tikuista ja oksista. Yks, kaks, kolme ja hop, hop, hop, sitte talo oli valmis. Ei se tullu niin kauniskhaan. Ja eikä se ollu olheenkhaan luja. ”Mutta mitä sitte?” pikku sika sanoi. ”En halluu tehðä työtä ja palavoiða koko päivän. Mie tanssaan ja pellaan fiuluu sen sijaksi.” Ja niin hän teki justhiin sitä.</p>
    <p>Mutta penshaitten takkaa yks katteli häntä. Yks jolla oli halu saaða sianpaistii murkinaksi.</p>
    <p>Kolmas pikku sika rakensi talon tiilikivistä. Hän teki työtä koko aijan sillä siitä piti tulla kaunis, luja talo.</p>
    <p>Tämä sika oli virkku ja teki kovvaa työtä. Hän snikkaroitti jopa oikkeen ovenki.</p>
    <p>”Nyt mulla oon tila levätä ja pelata pikkusen torvee,” kolmas pikku sika sanoi. Niin ko ajateltu niin tehtyki.</p>
    <p>Mutta järvestä siinä likelä oli yks joka katteli kolmatta pikku sikkaa. Yks joka tykkäis syöðä pikku sikkoi.</p>
    <p>Toisena päivänä hän tuli laukkoin luokkaa alas. Se oli se ISO, HIRVEE HUKKA! Hän laukkoi suoraa pillitale.</p>
    <p>”Pikku sika, pikku sika, laske minun sisäle! hukka sanoi ja koputteli ovheen.</p>
    <p>Ensi pikku sika kurkhaatti klasista ja sai nähðä den ison, hirveen hukan. ”En, niin kauvon ko mulla oon kiharasapara, en laske sinnuu sisäle!” pikku sika huusi.</p>
    <p>”Sitte mie hengitten ja puhallan siksi ko sinun talo kaattuu!” iso, hirvee hukka karjui.</p>
    <p>Hukka puhalsi ja puhalsi, ja viimen hän puhalsi pillitalon traasuksi. Pikku sika tarttui tolphaan kiini, ja se oli juuri sitä ette hän pääsi pakhoon.</p>
    <p>Sika laukkoi niin noppeesti ko hän jaksoi veljen tykö joka oli rakentanu talon tikuista ja oksista.</p>
    <p>”Appuu! Appuu!” hän huusi, ”Iso, hirvee hukka tullee!”</p>
    <p>Toinen pikku sika laski hänen sisäle ja rukatti saaða oven lukhuun.</p>
    <p>Iso, hirvee hukka pani lamphaantaljan pääle, ja sitte hän meni tikkutalole, ja koputteli ovheen.</p>
    <p>”Pikku siat, pikku siat, laskekkaa minun sisäle,” hän sanoi kiusaavala äänelä.</p>
    <p>”Kukapa sie olet?” toinen pikku sika kysyi. ”Mie olen lammas,” hukka vastaisi ilosesti.</p>
    <p>Net kaks sikkaa kurkhaatethiin klasista. Siinä het nähthiin hukan taljan alta. Toinen pikku sika sanoi: ”En, niin kauvon ko mulla oon kiharasapara, en laske sinnuu sisäle.”</p>
    <p>”Sitte mie hengitten ja puhallan siksi ko sinun talo kaattuu!” iso, hirvee hukka sanoi.</p>
    <p>Hukka puhalsi ja puhalsi. Ja heti hän oli hajottanu koko tikkutalon.</p>
    <p>Net kaks pikku sikkaa päästhiin pois juuri viimi hetkelä. Nyt het laukothiin veljen tykö joka oli rakentanu talon tiilikivistä.</p>
    <p>”Appuu! Appuu! Iso, hirvee hukka tullee!” het huuðethiin. Kolmas sika laski heiðät sisäle ja rukatti saaða oven lukhuun.</p>
    <p>Iso, hirveee hukka koputteli ovheen. ”Pikku siat, pikku siat, laskekkaa minun sisäle,” hän huusi. ”En, niin kauvon ko mulla oon kiharasapara, en laske sinnuu sisäle,” sanoi kolmas pikku sika. ”Sitte mie hengitten ja puhallan siksi ko sinun talo kaattuu!” hukka sanoi.</p>
    <p>Net kaks pikku sikkaa pölästythiin niin ette het laukothiin ja lymmythiin sängyn alle, mutta kolmas pikku sika sanoi: ”Älkkää pölkkäkkää. Hukka ei jaksa hajottaat tätä talloo. Se oon liian luja.</p>
    <p>Kolmas pikku sika aukasi klasin ja sanoi hukale: Puhalla tyhä sie! Puhalla niin kovin ko halluut! Emmä met pölkkää sinusta.”</p>
    <p>Iso, hirvee hukka alkoi puhaltamhaan; hän puhalsi ja puhalsi. Ja hän puhalsi ja puhalsi. Ja hän hengitti ja puhalsi ... puh, puuh, puuuh, puf.</p>
    <p>Hänen pää punettui, ja korvat tulthiin melkkeen sinisiksi. Silmissä oli täynä kyynhelheitä. Mutta ... ei hän kuitenkhaan ... jaksannu puhalttaat tiilikivitalloo traasuksi.</p>
    <p>Viimen hukka vaipui. Mutta hän häytyi saaða net kolme sikkaa kiini. ”Nyt mie tieðän mitä mie tehen,” hän sanoi luuristi.</p>
    <p>”Mie kiikun talonseinästä ylös.”</p>
    <p>Heti iso, hirvee hukka oli katola. ”Sitte mie lasken itteni piipusta alas,” hän sanoi.</p>
    <p>Talossa net kolme pikku sikkaa kuulthiin hukan. ”Hukka oon katola!” ensi pikku sika huusi. ”Hän tullee sikkaristi piipusta alas!” toinen pikku sika sanoi.</p>
    <p>”Noppeesti!” huusi kolmas pikku sika. ”Noutakkaa paðan kiehuuvaa vettä.” Net kaks veljestä laukothiin tekemhään niin ko hän sanoi.</p>
    <p>Het panthiin vesipaðan takhaan.</p>
    <p>Ja ko iso, hirvee hukka tuli piipusta alas, hän putois kiehuuvhaan vesipathaan.</p>
    <p>Vesi oli niin kuuma ette iso, hirvee hukka lensi niin ko piila takasin piipusta ylös. Sitte hän pani laukkomhaan ja ei topannu ennen ko hän oli kotona. Ja hän ei koskhaan tullu alas luokan päältä.</p>
    <p>Hukka assuu vielä yksin talossa luokan päälä. Hän oon yhtä iso ko ennen, mutta ei hän ole ennää niin pahankurinen. Hän oon heittäny syömästä pikku sikkoi.</p>
    <p>YKSINKERTAISET KANANPENIKKÄRESEPTIT</p>
    <p>Nyt net kolme pikku sikkaa asuthaan yhðessä samassa tiilikivitalossa. Het pelathaan ja laulethaan ja oon iloset koko pitken päivän.</p>
    <p>”Kukapa pölkkää hirveestä hukasta, hirveestä hukasta, hirveestä hukasta? Kukapa pölkkää hirveestä hukasta? Tra-la-la-la-laa!”</p>
  </body>
</document>
