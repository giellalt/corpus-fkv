<document xml:lang="fkv" id="no_id"><header><title/><genre code="ficti"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><year>2008</year><wordcount>6406</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p type="title">Esisanat</p>
<p>Kainunkielinen pränttäys Idar Kristiansenin tekstiistä oon vii  đ  estoista numero  häftisarjassa, Ylöskassuuminen litteratuurissa, minkä Troms fylkesbibliotek/Tromssan fylkinbiblioteekki anttaa ulos.</p>
<p type="title">Sarjan tarkotus oon anttaat lapsile ja nuorile tiettoo sievälitteratuurista mikä muistelee ylöskassuumisoloista Tromssassa.</p>
<p>Sarja pittää mahđolisimman paljon peilata sitä kulttuurista moninaisuutta mikä oon löytyny ja vieläki löyttyy fylkissä.</p>
<p type="title">Häftin alkuosa minkä dr. art. Kaisa Maliniemi Lindbach oon kirjottanu, anttaa lyhykäisen presenteerauksen kirjailiijasta.</p>
<p>Häfti sisälttää muuton kaksi sentraalista poeemii ja ossaa kahđesta romaanista. Terje Aronsen Kainun institutista oon kääntäny häftin kainun kielele.</p>
<p>Tekstit oon annettu ulos oikkeuđen omistaajiin luvala  .</p>
<p>Kirjailiijahäfti Idar Kristiansenista oon kansa annettu ulos ruijan ja saamen kielelä.</p>
<p>Tämä kainunkielinen pränttäys oon yhtheistyö Kainun institutin kansa.</p>
<p>Tromssa, juunissa 2008</p>
<p xml:lang="nob">Aud Tåga</p>
<p>Troms fylkesbibliotek/Tromssan fylkinbiblioteekki</p>
<p type="title" xml:lang="nob">Idar Kristiansen</p>
<p>Kaisa Maliniemi Lindbach</p>
<p>Idar Kristiansen oli syntyny Vookissa (Honningsvågissa) Finmarkussa 1932. Muutamppaa vuotta jälkhiin peret muutti Tromssan Kaivuonhoon, missä hän asui issoimen osan elämästä. Vaikka kirjailiija oli syntyny Finmarkussa, hänen kuitenki laskethaan kaivuonolaiseksi. Sen lisäksi hänen isä oli syntyny Kaivuonossa, mutta hänen äiti tuli Yykeästä. Raavhaana kirjailiija asui monta vuotta ja monta kerttaa muuvala Ruijassa, mutta kaippaus kothiin ja kotikylän rakkhaus johtais hänen kerta toisen pörästä takasin Kaivuonhoon. Justhiin tämä kotialan rakkhaus tekkee ette monet hänen romaaniista, ja erikoisesti hänen poeemit, oon kirjotettu kotikomuunile ja kotikomuunista ja alasta ympäri Kaivuonoo.</p>
<p>Ko Idar Kristiansen oli kahđeksen vuotta vanhaa, tyskälaiset okkupeerathiin Ruijan. Niin ko paljot muut silloiset lapset, sota leimais hänenki ylöskasssuumista. Hän ja hänen peret häyđythiin mennä pakhoon vaarhaan ja löyttäät suojaa vaarareijästä ennen ko het 1944 päästhiin Tromssan fylkkhiin. Lapsena hänelä oli kans toinen ilkkee kokemus mikä leimais hänen elämän ja litteräärisen työn. Hänen isä kuoli nuorena. Omat sođankokemukset ja Pohjas-Ruijan tuhhoominen, ja kokemus isän kuolemasta tulthiin teemoiksi hänen viimi romaanhiin mikä ei koskhaan tullu valmhiiksi.</p>
<p>Gymnaasin jälkhiin Idar Kristiansen päätti ette hän opiskellee opettaajaksi. Poeemiin kirjottaminen oli kuitenki likkiimpänä hänen syđäntä. Jo 1949, 17-vuotisena, hän publiseerais poeemii Tromsan opettaajakoulun studentiin jouluhäftissä. Se meni kuitenki muutampi vuosi ennen ko hän 1957 publiseerais ensi poeemikovon  Sanger fra en tundra / Laului tunturista.  Hän oli sillon valmis opettaajan koulusta ja työteli opettaajana. Ensi poeemikovon titteli viittaa soppiivasti niihiin teemhoin mistä hän tuli olemhaan kiini kaikessa hänen kirjalisessa työssä. 1961 Kristiansen publiseerais toisen poeemikovon,  Alt du trodde glemt/Kaikki mitä luulit unheetetuksi.  Näissä poeemikovoissa oon teemoi ihmisen yksinäisyyđestä, rakkhauđen kaippaamisesta, elämästä ja kuolemasta, ja siitä tuntheesta ette ulkosyrjän ihminen oon erilainen sillä ko hän assuu kaukana mailman sentraalisista aloista. Erikoisesti hänen kuvvaus Pohjas-Ruijan ankarasta luonnosta ja ihmisestä joka assuu valttaavitten voimiin kansa, voimiin mikkä saatethaan olla rakkhauđeliset ja vihamieliset. Net valttaavat voimat johđathaan luonttoo ja hyvväilhään auringon ja kesän kautta, ja niitten vihamielisyys näkkyy ankaran luonnon ja tormisen sään kautta.</p>
<p>Idar Kristiansen oli kiini saamen ja kainun kulttuuriista. Kirjailiijala oli sekä saamelais- ette kainulaistausta. Puhuttelussa hän sanoi ette ko hän oli lapsi, raavhaat ihmiset hänen ympäri puhuthiin kainuu, mutta niin ko monetki hänen sukupolvesta, hän ei koskhaan oppinu tätä kieltä. 1970 hän publiseerais dokumentaarin,  Korstog mot Kautokeino / Ristimatka Koutokeinoo vasten,  1850-luvun saamelaisvasthaanpanosta. Hänen kirja kyllä yllätti paljoi, sillä ko lukkiijat olthiin ensisti tottunheet Kristiansenhiin lyyrikkönä.  Ristimatka Koutokeinoo vasten  oli yksi niistä ensimäisistä muisteluksista mikä kuvais vasthaanpanon sosiaalisena ja etnisenä fenomeeninä ja kuvais lestaadilaisuuđen roolin vasthaanpanon alla. Vasthaanpanniijitten ja virkamiesten välinen konflikti loppui traagisesti, pappi ja lensmanni menetethiin hengen. Kaksi vasthaanpanniijista mestathiin jälkhiin. Koutokeinon tragedian hän mainittee usheissa hänen romaaniissa.</p>
<p>1978 tuli ulos  Svanevinger i Nord/Joukhaisen siivet Pohjasessa,  ensiosa romaanisarjasta  Kornet og fiskene/Jyvä ja kalat.  Romaanisarjassa Kristiansen valitti kuvvaila ensi kainusukupolven joka oli vajeltanu Suomesta Norjhaan 1800-luvula. Romaanisarjan ensi osa muistelee 15-vuotisesta Heikistä, joka jälkhiin ko oon kuulu uskomattomii muisteluksii Pohjas-Norjasta, päättää mennä pakhoon Suomen kurjuuđesta Vadshöön/Vesisaarheen. Hänen matka Ruijhaan oon eeventyyrinen, ja hän jouttuu uskomattomhiin tapattumhiin ja kohtaa mystissii ihmissii matkala. Eeventyyrisistä elementiistä perustamatta, tämä osa oon se realistisiin Kristiansenin romaanisarjasta.</p>
<p>Vuotta jälkhiin tuli  Den salte åkeren/Suolanen pelto,  mikä oon romaanisarjan toinen osa. Tässä romaanissa Heikki oon Vadsössä, tahi Vesisaaressa niin ko se oon kainuksi. Hän piilottaa hänen nuoren ijän ja sannoo ittensä Jaakoksi. Vesisaaressa pääpersoona kohtaa Anna-Kreetan, köyhän tyttären joka assuu kammissa Vesisaaren ulkopuolela. Rikkhaat miehet Suomessa ja Ruijassa oon käytetty Anna-Kreettaa heiđän hyväksi. Tämä freistaa kostaat yhđele miehele joka oon ollu paha hänele ja hyökkää hänen pääle veittelä, mutta kosto ei onnistu ja Anna-Kreetan fangithaan. Pääpersoona tunttee ette hän velvolisesti häyttyy auttaat Anna-Kreettaa, ja siitä alkkaa pakhoonmeno Suomen rajale. Tämä romaani oon sarjan romanttisiin osa.</p>
<p>Sarjan kolmanessa osassa,  Stiene fører til havet/Polvut vieđhään merele  (1980) pääpersoona oon takasin Suomessa. Kymmenen vuotta oon menny siitä saakka ko hän jätti Vesisaaren. Hän kylvää maata kotitalala Inkeri-rakkhaan kansa. Katovuođet tulhaan pöräkkäin, ja hän ja Inkeri puhuthaan uuđesta vajeluksesta Pohjas-Ruijhaan. Tällä kerrala heiđän vajelus oon Pohjas-Tromsshaan päin. Matkasta Pohjas-Ruijhaan tuli tälläki kerrala eeventyyri. Tässä romaanisarjan osassa oon paljon mystissii elementtii. Siinä oon monta yliluonnolista muistelusta mikkä oon palmikoittunheet tosielämhään. Muutammat niistä oon melkkeen kummitusmuistelukset, missä kastamattomat kuolheet lapset alethaan kummistelemhaan kyläläisile. Usheet näistä muisteluksista mitä Kristiansen kuvvailee hänen romaaniissa, oon säilynheet tradisuunisena materiaalina Pohjas-Tromssassa nykyaikhaan asti.</p>
<p>Ko kolmas osa romaanisarjasta oli valmis, Kristiansen voitti Aschehougin litteratuuripalkinnon. Hänen nomineerathiin kans 1980 Pohjalan Raađin Litteratuuripalkinnole, mutta hän ei voittanu palkinttoo. Hän oli kuitenki yksi niistä kirjailiijoista joista kirjotethiin enniimitten Pohjas-Ruijan aviisiissa 1980-luvun alussa. Onni ja kritikki tulhaan usheen yhđessä. Näin tapattui Idar Kristiansenileki. Kirjailiija sai kovan kritikin siitä ette hän oli kirjottanu kainulaisheroismista, mikä merkittee sitä ette hän oli kuvvailu kainulaiset epärealistisela ja mystiselä tavala. Kritikin pohjana oli ođotus siitä minkälainen pohjasruijalainen litteratuuri litterääristen trendiin jälkhiin olis pitäny olla siiheen aikhaan. 1970- ja 1980-luvula oli nimittäin Pohjas-Ruijassa litteratuuriaikakausi ko ođotethiin ette romaanit olis pitäny kirjottaat niin ko realistiset tapattumat. Kirjailiija muisteli jälkhiin ette hänelä oli halu muistela esivanhimmitten histoorian, histoorian mikä oli eläny suulisena perheessä. Hän muistelee kainulaisten histooriaa mitä ennen ei ollu kirjotettu. Sentähđen oliki hänen romaanisarja niin vähän kiini realistisissa tapattumissa. Hänen romaanit oon suulisten muisteluksiin näköset. Näin Kristiansen näyttääki toisen erikoiskulttuurihaamun Pohjas-Ruijassa: Enniimilä jokka asuthaan näissä distriktiissä, oon muisteluksii omasta suvusta, mistä het tulhaan, mitä het oon tehnheet tahi muista assiista. Samhaan aikhaan oon kansanmuistelukset ja uskontohistooriat elänheet Pohjaskalotila kainulaisten, saamelaisten ja ruijalaisten välissä. Tämä tradisuuni ellää vieläki Pohjas-Ruijassa.</p>
<p>Romaanisarjan viimi osa,  Guds nåde nordpå/Jumalan armo pohjasessa  (1981), saiki kyllä leiman siitä kritikistä mitä Kristiansen oli saannu. Romaanin pääpersoona oon vaivuksissa ja jouttuu olhoin mihiin hän ei halluu ja mitä hän ei haje. Viimen hän jättää perheen ja hävvii merele. Hänen rakastettu, Inkeri, päättää mennä takasin Suomheen heiđän yhtheisten lasten kansa.</p>
<p>Muutampi vuosi jälkhiin sitä ko romaanisarja oli valmis, Lasse Glomm teki filmin siitä. Filmi sai tittelin  Havlandet/Merenmaa,  ja sillä oli premiääri 1985. Filmin pohjana oli romaanisarjan kaksi ensimäistä ossaa.</p>
<p>Idar Kristiansen oli produktiivinen kirjailiija. Vuotta jälkhiin ko romaanisarja oli valmis, Kristiansen publiseerais poeemi- ja novellikovon  Brenninger forut/Taitheita eđessä  (1982). Tässä kovossa löyttyy hänen tunnetuin poeemi, <span type="quote" xml:lang="nob">”Her bor mitt folk”</span>/<span type="quote">”Täälä minun kansa assuu”</span>, mikä oon kotikomuunista Kaivuonosta. Poeemissa oon kaikki net elementit mikkä oon leimanheet hänen kirjalista työtä: Ankara Pohjas-Ruijan luonto, lestaadialaisuus, kainulais-, saamelais- ja norjalaiskulttuurit, elämä mailman syrjässä ja yksinäisyys. Poeemi näyttää kuitenki selviimitten hänen rakkauđen ja kunnioituksen kotialale. Tällä poeemila Kristiansen näyttää ette hän oli tosi sanarauttii. Usheemilla Pohjastromssalaisila oon likheinen suhđet tähään runhoon.</p>
<p>Kristiansen freistais kans kriminaalikirjailiijana, mutta hänen krimmikirjasta  Regnskap i rødt/Kirjanpito punasela  ei tullu mikhään lykkymyyntö. Krimmiromaani oli viiminen romaani minkä hän kerkiis publiseeraamhaan hänen elämässä. Idar Kristiansen kuoli januaarissa 1985. Hän tuli 52 vuotta vanhaaksi. Se saattaa kuulostaat paradoksilta ette hänen lapsuuđen kokemukset tulthiin teemoiksi hänen kokonhaansa viimisessä tehoksessa. Ko hän kuoli, romaanimaanus,  Nådekvalpens dal /Armonpenikän lakso,  oli puolivalmhiina hänen kirjotuspöyđälä. Romaanin publiseerathiin heti jälkhiin hänen kuolemaa 1985. Notaatiista mitä hän jätti, lukkee ette hän oli ajatellu kirjottaat kolmeosasen tehoksen nimeltä,  Nordfor Haltia/Haltian pohjasenpuolela.  Trilogia olis pitäny olla Pohjas-Tromssan evakueerauksesta ja polttamisesta ja uuđestirakentamisesta jälkhiin sottaa. Romaanin tapattumat kirjailiija oli pannu lestaadialaiskylämiljööhöön Pohjas-Tromssan Kaivuonhoon. Niin ko hänen toiset romaanit, tässä tehoksessaki oli leimaa kainun ja saamen kulttuuriista.</p>
<p>Tässä heftissä oon tekstipalaset valittu niin ette net parhaimitten annettais kuvan Kristiansenin kirjalisesta työstä. Ensi poeemi <span type="quote" xml:lang="nob">”Jeg tenker på dere i Europas byer”</span>/<span type="quote">”Mie ajattelen teitä Euroopan kaupungiissa”</span> oon hänen ensi poeemikovosta,  Sanger fra en tundra/Laului tunturista.  Poeemi  ssa nuori, moderni kirjailiija verttailee hänen kotialloi modeernhiin Euroopan kaupunkhiin. Moderniista Euroopan kaupungiista vailuu se lämmin ja likinäisyys mikkä löyđythään Pohjas-Ruijassa. Samanaikhaasesti poeemi näyttää samannäkössii teemoi mikkä kansa löyđythään hänen hiljemissä poeemiissa, muun muvassa <span type="quote" xml:lang="nob">”Her bor mitt folk”</span>/<span type="quote">”Täälä minun kansa assuu”</span>, minkä oon valittu heftin toiseksi poeemiksi. Poeemit näytethään ette Pohjas-Ruija oon hänen koti, ja sinne hän kuuluu.</p>
<p>Hänen romaanisarjasta oon valittu kaksi tekstii. Ensi oon alkuluku <span type="quote" xml:lang="nob">”Mannen fra havlandet”</span>/<span type="quote">”Mies merimaasta”</span>  Svanevinger i Nord  /  Joukhaisen siivet Pohjasessa  -romaanista. Pääpersoona Heikki oon saannu yllättäävän vierhaan Ruijasta. Onkalon-Matti tullee alkupöräisesti pääpersoonan kotialoilta, mutta muutti Pohjas-Ruijhaan hakemhaan onnelisemppaa elämää. Hänelä oon pääpersoonale uskomattomii muisteluksii Pohjas-Ruijasta, jotaki mikä anttaa vauhttii Heikin ajatuksiile. Kuva kuvan pörästä tarttuu Heikin päähään: Valkkeet linnunsiivet, vankat laatteet kalat, turskanmaakat ahjon päälä, pitket merenhuokkaukset isoissa teppufiervoissa. Heikki, joka ei koskhaan ole nähny mertä, oon saannu unen minkä hän halluu tođelistaat matkala Pohjas-Ruijhaan.</p>
<p type="title">Toinen teksti, Har du hørt om Kraken?/Oletko kuullu Kraakkenista? oon Den salte åkeren/Suolanen pelto - romaanista.Se näyttää yhđen niistä tiloista missä fiskarit muistelhaan yliluonnolisista tapattumistamistä het oon kuulheet, tahi omista kokemuksista. Muistelustila oon fiskariitten kokkous yhđessä mökissä. Fiskariila oon monenlaiset kulttuuriset tavustat, muutammat heistä oon merisaamelaiset, muutammat kainulaiset ja toiset ruijalaiset, vaikka ei sitä sanota tekstissä. Yhtheistä heilä oon se ette kaikila oon jotaki muistelemista mereltä. Yliluonnoliset tapattumat näytethään olleevan osa heiđän tođelisuuđesta. Pääpersoona muistaa muistelukset mitä hän oli kuulu kotona Suomessa, vetehisestä eli muutamanlaisesta miespuolisesta merenhalttiijasta jolla oon mustat pitket hykset ja parta. Toinen mies muistelee Kraakkenista minkä hän kerran kohtais merelä. Erikoista tässä tilassa oon se ette päivää jälkhiin tapattuu tapaturma likelä mökkii. Pääpersoona huomaa ette ei kukhaan ole kiini siinä mikä oon syynä tapaturmhaan, oonkhoon se luonnon, meriraukan tahi halttiijan syy. Tapaturmaa piđethään jokapäivälisenä. Pääpersoona tykkää ette elämä merelä oon niin ko olla sođassa.</p>
<p type="title">Mie ajattelen teitä Euroopan kaupungiissa -</p>
<p>Ko liikuskelen yksin ulkoisimila kallioila</p>
<p>missä Aijan paarontruiskut</p>
<p>kalvethaan hiljaisuuđessa -</p>
<p>ajattelen usheen teitä minun veljii ja sisarii</p>
<p>kaupungiissa</p>
<p>Euroopan vainaajaiskaupungiissa niissä harmaajissa kaupungiissa –</p>
<p>ajattelen teitä ja toivon ette saattaisin nouttaat</p>
<p>teiđät kaikki tänne ylös</p>
<p>missä hiljaisuus ei ole paha niin ko raunioitten välissä</p>
<p>mutta net pikku osat elethään (sekuntti pilli</p>
<p>kiljuuva tirro) –</p>
<p>toivon ette saattaisin ottaat teiđän mielet pois</p>
<p>kafejista</p>
<p>teiđän syđämet pois asfaltilta</p>
<p>ottaat teiđän mielet pois ahneuđen kirjaavasta huuđosta</p>
<p>yli illan ulkopuolen –</p>
<p>ja tet jokka kylväättä kuolheita meininkkii puhutta kuolheita sannoi</p>
<p>jokka nukkuissa luuletta ittenä valvheila</p>
<p>tet pitäisittä uuđesti pelata sitä alkupöräistä draamaa</p>
<p>olla nauru suru olla kirjaavat kappalheet</p>
<p>siinä kuolemattommassa mosaikissa –</p>
<p>joo minun veljet ja sisaret kaupungiissa</p>
<p>toivon ette saattaisin tarjota teile tämän meren</p>
<p>lakastumattommii unnii</p>
<p>nämät riemuitteevat jokiväylät</p>
<p>ja nouttaat teiđät kaikki tänne taivhaanvalkkeishiin ja yöaurinkhoon</p>
<p>tormhiin ja hiljaisuutheen täälä</p>
<p>ulkoisimila kallioila –</p>
<p>yhđessä kattoskelisima pohjasheen pohjasheen yli</p>
<p xml:lang="nob">meren</p>
<p>maahaan päin tuola puolen paaroi</p>
<p>ja näkö asuis syđämissä syđämissä mikkä nyt</p>
<p>oon kuolemassa</p>
<p>Euroopan kaupungiissa.</p>
<p type="title">Täälä assuu minun kansa</p>
<p>Täälä assuu minun kansa</p>
<p>Köyhyyđen pystiköilä</p>
<p>merheen päin</p>
<p>Minun kansa monista kansoista</p>
<p>Epäselvä muisto</p>
<p>Aasiasta veressä ... kauvempana ko</p>
<p xml:lang="nob">Djengis Khan</p>
<p>tuoi kova unistelija</p>
<p xml:lang="nob">Likempänä: Lars Leevi</p>
<p>Læstaadius</p>
<p>Jumalan sanan piiskala</p>
<p>Täälä assuu minun kansa</p>
<p>Jäämeren käsivarrela</p>
<p>mikä viittaa etelhään päin</p>
<p>peukalo öystäle</p>
<p>tunturin kaisshoin päin</p>
<p>(heti sie olet kuollu, noita)</p>
<p>Suolasta vertä, siniseksi aijattomasta vappauđesta</p>
<p>taittaa kallihoon</p>
<p>Tahi punettuu pimmeettömässä vuorokauđessa</p>
<p>ympäri tyttäritten kroppii</p>
<p>jokka haluthaan leikkiit, leikkiit...</p>
<p>Täälä assuu minun kansa</p>
<p>Talloin takana seissoo vikatet</p>
<p>Mutta ovet oon auki</p>
<p>Tervettulemaa meiđän pöythään</p>
<p>vaatimattomuuđen</p>
<p>Pöythään leivän ja kalan</p>
<p>Pöythään ihmheen</p>
<p>elämän kulunheela pöytäliinala</p>
<p>Täälä assuu minun kansa</p>
<p>Jäävalkkeet lajet peilathaan</p>
<p>heiđän kattoomattomaa uskoo</p>
<p>heiđän silmissä</p>
<p>Ottakkaa meiltä kaikki!</p>
<p>Polttakkaa meiđän mökit!</p>
<p>Met heitämä meiđän verkot</p>
<p>niin ko Pietari</p>
<p>ja saama kiini näköparvii</p>
<p>mitä säilytethään</p>
<p>syđämissä</p>
<p>Missä, pimmeys, oon sinun piikki?</p>
<p type="title">Mies merimaasta</p>
<p>Onkalon-Matin nokka oli juuri nurin käännetyn kysymysmerkin näkönen, tarttunu kiini liian isoksi kassuunheen harjaparran ja kulmakarvoin välhiin mikkä olhtiin halmista tehty ulospistäävän, takkuisen rästälheen näköiset. Mutta Pikku-Hilkka ei ollu koskhaan hänen kolmessa vuođessa tervettelly kysymysmerkkii.</p>
<p>Kirjotukset astuthiin harvoin Ollikankhaan kulunheen kynnyksen yli. Mutta sen sijaksi hän oli nähny niin monta nokkaa ette hänelä oli hyvä tieto siitä mistä hän puhui, ko hän polven korkkeuđelta kurkisteli vierhaan silmhiin ja sanoi:</p>
<list><p type="listitem">Sullahan oon semmonen viekas nokka!</p>
</list><p>Heikki oli ajatellu justhiin sitä sammaa. Mutta  hän  ei olis koskhaan tohtinu sannoot sitä, sillä laila. Matti-äijä olis saattanu suuttuut hänheen, kolmentoistavuotisheen, jos  hän  olis sanonu niin hävyttömmän suorasti. Mutta Hilkan kansa oli muun laihiin. Eihän yksikhään saattanu suuttuut kolmenvuotisheen joka vain sanoi tottuuđen.</p>
<p>Nyt Matti oli pyhiskelemässä Pikku-Hilkkaa hänen krouvila käđelä yli hyksiin, ja hänen ääni oli niin ko paaro rullakivifiervan yli Joulupäivänniemessä</p>
<list><p type="listitem">Oikkeessa saatat, ystäväni, olla. Mutta sen mie sanon sulle, se oon</p>
</list><p>hyvä nokka. Käyrä, joo, niin se kyllä oon, ja oonhan se kans villiny minun mukkasile polvuileki. Mutta oonhan se kans tuntenu haijui mikkä ei koskhaan ole kutkuttanheet sitä suorinta nokkaa täälä Pudasjärven iđän puolela!</p>
<p>Isosilmäsenä Hilkka pyyristeli häntä silmhiin ja kysäsi:</p>
<list><p type="listitem">Ette minkälaiset haijut?</p>
</list><p>Hän ei vastannu paikala. Loukon kalvheesta Heikki näki ette hänen luomet menthiin kiini. Sitte hän aukasi net, hithaasti, ja Heikki tykkäis ette se krouvi ääni puhui hänele – eikä pikkusisarele, joka vielä oli pusertamassa kahđela liian pienelä käđelä miehen kangaspolvee, miehen jota kuttuthiin Onkalon-Matiksi.</p>
<list><p type="listitem">Haiju, minun tytär-kulta, vaphaasta elämästä. Haiju suolasesta tormista, haiju meren truiskusta ja saiđanniulusta ja kajavanhuuđosta. Haiju tepuista ja taaroista ja merisyvvyyđen kummalisuuđesta, missä haamut, joila oon silmät isot niin ko tahot ja yhđeksen kättä, mellastethaan. Hyvä haiju puhthaasta jauholeivästä ruoka-arkussa. Haiju tuhanesta lihavasta turskakalasta ja tuhanesta vielä, ja traaniastiista niin isot ette saattaisit kastaat koko heinälađon niissä. Haiju siitä fiiniimen fiiniimestä silkkivaatheesta mitä työkoira koskhaan oon nähny. Ja sitte vielä jopa eeventyyrinäkö mustiimessa syysmeressä, se mikä heittää kipenheitä airoista ja venheen takaskotista niin ko tuhanssii paukkuuvii näköhelmii. Niin ko pikku linnunrađat meressä!</p>
</list><list><p type="listitem">Sil...kinkö kansa?</p>
</list><p>Näin hän kyseli mieheltä joka oli kääntäny hänen silmät ja tuonnu eeventyyrin Ollikankhaasheen. Niin vissisti ko ette Pikku-Hilkka ei tienny enämen ko Heikki taaroista ja traaniastiista ja puhthaasta jauholeivästä ja moorildista niin vissisti hän tiesi mikä silkkivaatet oli. Hänen äitilä oli silkkivaatetta. Punanen silkkivaatetkappalet mikä oli isompi ko isotaltrikki! Joskus, ko äiti illala otti sen esile pikku öljylampun nävössä, ja pyhiskeli sitä hithaasti krouvila käđelä, Hilkkaki sai pyhiskelä sitä hänen kansa. Ja kerran, ko äiti oli pannu sen punasen rikkhauđen hänen poskee vasten, Hilkka oli ymmärtäny ette mailmassa ei löytyny mithään siivomppaa ko silkkivaatet.</p>
<list><p type="listitem">Joo, silkin kansa! Sie näjet sen ette se oon kumman maa se missä mie ole käynny. Ei sielä löyđy ei yhtäkhään kuusee eikä pihlajaa eikä pötäjääkhään – ei kuitenkhaan sielä ulkoisimila rannoila. Mutta ruokkaa, sitä kyllä oon uskottomman paljon, ei yksikhään kläppi tartte nälässä panna maata illoila. Ja sen lisäksi, niin paljon ette het lastathaan isot merilaivat turskala ja tiusala ja laatteekalala mikkä oon isommat ko tuvan laattiit, ja lähätethään lastin lastin pörässä etelämaihiin, niin ette ihmiset Perunassa ei tartteta olla nälässä, ja eikä vielä vissimmästi Roomassakhaan!</p>
</list><p>Heikki kuuli ette vanhiimet tulthiin navetasta, trampathiin lumen pois puukengistä ja panthiin maiđon puođhiin. Sitte het olthiin sisälä, ja koko köökki täytyi heiđän raavhauđela, niin ette ei siinä pitkheen aikhaan ollu sijjaa kysymyksile siitä kumman maasta minkä nimi oli Ruija, missä Matti oli ollu siitä saakka ko Heikki oli syntyny.</p>
<p>Isä köhi kumarasölkäsenä ja oikasi käđet takkhaan päin.</p>
<list><p type="listitem">Se kovennee se pakkanen! hän mutisi. – Taivas oon liekkinä pohjasheen päin Lapphiin. Koko Ruija pallaa! Nyt taas, niin ko tuhanen yötä ennen tätä. Piian sie olet polttanu ittesti, Matti, sie joka olet ollu sielä ylhäälä?</p>
</list><p>Isä oli vanhemman näkönen ette ko Matti, ja käyrempi, vaikka hän oli kohta yhtä levvee. Kova työ oli jättäny ojanrunkkii alastomasta savesta hänen kasvhoin mitä hän joka lauvantai freistais saađa pois raakkaamala tylsälä, käyrälä partaveittelä. Mutta Matin posket, sen sijhaan, olthiin niin ymmyräiset ja punaset niin ko kypsynheet äpylit, ja hän antoi suoraa yli puupöyđän lämpimmälä ittevarmuuđela kukkaron missä oli ostotupakkaa.</p>
<list><p type="listitem">Polttanuko, sie sanoit? – Joo, niin se totisesti oonki tapattunnu! Mutta ei taivhaanvalkheishiin kyllä! – Ei, Ruija ei ole kyllä palamassa, vaikka maa kesälä saattaa olla isonahjoläjän näkönen illoila ja yöilä ko auringola ei ole vara ottaat aikkaa nukkumisheen, eikä eläviläkhään. Ei poka, taivhaanvalkkeitten selitys, sehän oon kokonhaansa muu. Mutta sen mie muistelen juuri sentähđen jos Pikku-Hilkala oon tosi halu kuunnela sitä!</p>
</list><p>Äiti istui takan vieressä ja pasais kaffikattilaa mikä heti oli kiehattamassa. Takkuuntunheet hykset roikuthiin poskiin yli. Hänelä oli feeberi silmissä, näytti Heikistä, ja hän kurkhaatti koko aijan Matthiin päin ja siinä samassa hän maiskutteli kovin niilä huonoila hamphaila.</p>
<list><p type="listitem">Mie halluun kuula taivhaanvalkkeista! Hilkka hypiskeli ođottaavana.</p>
</list><p>Muistele, Matti-setä, taivhaanvalkkeista!</p>
<list><p type="listitem">Setä, miekö? Jahaa, ko sie nyt sanot minun seđäksi, se mie sitte saan tehđä niin. Ja jos se valetta ei ole, niin se oon totta, kaikki!</p>
</list><p>Sehän oli niin, näjetkö, ette kerran kauvon aikkaa, ennen ko se vanhiin kuusi Oulun ja Kuusamon välilä ensi kerran kurkhaatti mullanpinnasta ylös, sillon oli villijoukhaistokka mikä oli kokonhaansa eksyny. Ja eihän se ollu niin kummakhaan. Sillä justhiin ko tokka oli noussu lentämhään yöjärvestä etelhään, pois pakkasesta ja lumesta ja pohjastuulesta, sitte tuli sotku siiheen mahđottomman ishoon hommhaan mikä hallittee tähđet ja planeetat. Kuu tuli auringon etheen, Pohjantähti putois kauas alas taivhaanrinnettä, Orioonin vyö katkeis, ja Otava huilatti toppaamatta ja kaatui kumhoon suoraa mustamerheen. Ja joukhaisraukat, net lennethiin kokonhaansa väärää suunttaa, sillä ko fyyrylyhđyt ei näyttänheet oikkeeta suunttaa. Ja het jouđuthiin sinne sen vankan jäämarkun keskele pohjasen kaamoksheen, melkheen sinne missä Pohjasnapa häyttyy olla. Mutta ennen sitä, vähhiimitten viisikymmentä tiimaa, heiđän alla oli ollu kuohuuvaa mertä, mihiin ei yksikhään mailman joukhaisista tohtinu lannata. Ja ihmettele sitä kunka vaipunheet heiđän siivet olthiin ko het huomathiin Pohjasnavanjärven sielä kaukana pilviiin alla. Mutta Pohjasnavanjärvi, Hilkka, se ei ollu mikhään muu ko hirmunen iso vesilantto sillä harkkusela jääpaltola mikä uleltui Sibiirin rannalta kiini Alaskan lumipahthoin. Ja justhiin siiheen vesilanthoon laskethiin net kuolihaaksi vaipunheet joukhaiset ja nukattethiin kohta paikala, päät korjattuna niitten pehmeitten siippiin alle.</p>
<p>Ko het olthiin nukkumassa siinä, ja unistelthiin vihrisistä kokkospalmuista ja siivoista tytärkläpiistä ja ääpelsiinimettistä, se koko vesilantto kylmettyi. Ko joukhaiset heräthiin, net ei pääsheet irti, ymmärrätkö?, vaikka kunka paljon het freistathiin lyöđä siivilä. Kaikissa näissä uskottomman monissa vuosisađoissa mikkä oon kulunheet siitä saakka, joukhaiset oon freistanheet joka ainuana talviyönä päästä vaphaaksi. Ko taivas oon pilvitön pimmeelä niin ko tänä iltana, sitte met saatama nähđä kiini tänne meile niitten heiluuvat siivet mikkä loistethaan puunlalvoin yli, ja uskomaton määrä keltassii ja punassii ja vihrissii höyhenpännii mikkä pimmeessä kirjotethaan rukkouspreevii Meiđän Herrale. Taivhaan valkkeet, net oon kaippaus siitä ette kerran päästä irti, Hilkka-kulta!</p>
<list><p type="listitem">Varjelkhoon minnuu! kuului Hilma-muorilta köökinpenkin vierestä. – Siehän olet justhiin se sama Matti Isovalet mikä olit ennenki vanhaassa aijassa. Ei yksikhään ollu sepempi mies valettelemhaan tytärkläppiile ko sie. Jos siinä olis ollu yksi pikku tomu tottuutta sinun joukhais- ja taivhaanvalkkeemuisteluksessa, auttakhoon Jumala, niin koko Suomi olis ollu liekkinä.</p>
</list><list><p type="listitem">Noh niin, Taavi-faari puriskeli piippuu, - tottuuđelahan saattaa olla vaikka housut tahi hamheet päälä! Mutta kyllä se oon jo tottuuđen totta ette kuka hyvänsä saattaa tuntteet ittensä kylmettynheeksi kiini ko nälkä vuosi vuođen pörästä huuttaa ruoka-aitasta, ja kova pakkanen kuuraa laattiipelkatki. Kyllä met  olema  kärsinheet huonomppiiki vuossii ette ko tämä mikä nyt oon loppumassa, vaikka met häyđymäki kaivaat syväle parkkijauhoastiisheen ennen ko uusi sato oon lađossa.</p>
</list><p>Se oon vain juuri se ette harvoin met näjemä muuta välättystä ko köyhyyđen kentät ja net luurangat mitä met sanoma meiđän karjaksi. Tähään meiđät oon liimattu kiini, tässä met olema. Oulunmatka, enkä puhu terva-ajosta, oon suurtappaus, melkkeen niin ko se ko Ruijan ihmiset tulhaan kothiin heinätyöhöön. Mutta siehän et tullukhaan, Matti? Olen usheen hunteerannu mikset. Kaikkihan oli kunnossa. Ja hyvä talo sulla oliki, ja karjaa oli tusinoita. En ymmärrä miksi sie jäit sinne ko kaikki oli kunnossa? Missä sie olit kiini sielä? Kajavanpaskassa ja traani-ankassa, hää? Ja nyt sie tulet, nyt ko sie olet ollu kuolheena jo heti ihmisijän?</p>
<list><p type="listitem">Uskon ette monet oon sammaa meininkkii ko mie, ette s’oon parempi olla kuolheena ette ko elläät helvetissä! Ja helvetissä, Taavi, mie olin vaikka lehmätokka oli vaikka kunka iso. Mutta mie olin helvetissä, Taavi-faari, missä svoovelipataki oli kylmettyny pohjhaan asti! En mie yhtenäkhään tiimana sielä ylhäälä Jäämeren rannoila paleltunu niin ko mie joskus sielä kotona Onkalossa. Vielä rouvon allaki paleluin. Miksi mie olisin pitäny tulla takasin, tyhä lissää paleltuman tähđenkö?</p>
</list><list><p type="listitem">Et sie tarvittenu mennä suoraa kuolemhaan!</p>
</list><list><p type="listitem">Mutta enhän mie, Taavi, olheenkhaan ole ollu kuollu! Mie olen  eläny  sielä pohjasessa, eläny meriraukkoin ja noittiin ja köyhiin ja raattaajitten kansa, eläny niin ko mie en koskhaan tehny Onkalon pakkopaiđassa! Kallioitten ulkopuolela sielä pohjasessa, se sininen kenttä paaroskellee tuhanen kerttaa kauemmaksi ko ihmisen silmät jaksethaan nähđä, eikä koskhaan ollu sato niin huono ette se kenttä ei tuonnu ruokkaa pöyđäle. Mutta hyvinä vuosina se vankka hauta minkä sanothaan Jäämereksi, oli uskomattoman iso ja syvä laari, täynä elläävää jyvvää! Olisithan, Taavi, pitäny olla sielä! Joskus kala hyppi niin ahkerasti sulle venhesheen ette sie et kohta päässy ranthaan ennen ko se oli jo vajjoomassa!</p>
</list><p>Voi, voi, se tapattui mulle enämen ko kerran se itte eeventyyri. Mitäpä sie, Hilma, luulet jos olisit ollu sielä näkemässä kalansölät juuri veđenpinnassa kiini taivhaanreunhaan saakka! Olihan se jotaki muuta ko siika täälä Pudasjärvessä.</p>
<p>Heikki huomais ette äitin leuka nousi, ja hänen ääni oli kummalisesti terävä.</p>
<list><p type="listitem">Kaikki, mie ymmärrän, oon täyđelistä! Sen ainuan sölän minkä mie olisin saannu nähđä, mie uskon, olis ollu sinun! Mutta olethan sie kokenu täyđen auttuuđen. Senkö mitä sie et koskhaan kokenu täälä kotialala? Hä, mitä?</p>
</list><p>Matti leppäili toista poskee käđessä, imeskeli piippuu ja hunteerais.</p>
<list><p type="listitem">Joo, kyllä sielä tuulee, sieläki. Pahhiin oli, minun mielestä, se  kaippaaminen  . Lapsuuđen ja nuoruuđen ystävii, mettää, polkkui mitä oon käveskely. Mutta niitä ajattellee juuri vain sillon ko tormit raivothaan viikottain, ja meri oon puhuttelematon. Kokonhaansa muuta se oon kevväilä ja kesälä, ko tuhanet valkkeet linnunsiivet nostethaan sinun suoraa auringonsilmhään!</p>
</list><p>Auringonsilmhään, joo!</p>
<p>Se tapattui ette se ei kohta koskhaan nukattanu kuukausittain, mutta vuorokausi vuorokauđen pörästä se kierteli vaarankeilaa ja räpytteli sekä mađole ette ihmisenpaskale! Ja vielä jotaki muuta: En jaksa muistaat ette mie koskhaan täälä mettissä näjin vereksii jälkkii mikkä varmuuđela olthiin Meiđän Herran. Mutta Ruijassa, sielä hän oon likelä vuorokauđen ympäri. Ja häntä tarvithaan varjelemista varten. Helppohan se oon seilata maatuulessa yli maanreunan, niin ette sie et koskhaan ennää saa tillaa sylistelä vaimoihmistä, tahi paistaat maksala täytettyi turskanmaakkoi uunin ahjola!</p>
<p>Kuva kuvan pörässä tarttui Heikin mielheen ko hän kuunteli: Valkkeet linnunsiivet, vankat laatteekalat, turskanmaakat uunin ahjola, pitkiin merenhuokkauksitten ääni isossa teppufiervassa. Ja kuitenki se oli jotaki muuta mitä hän muisti vielä paremmin jälkivuosina. Sanat mikkä hänen äiti niin ko sylkäsi Ruijan miestä vasten: Täysi auttuus. Senkö mitä sie et koskhaan kokenu täälä kotialala? Hä, mitä?</p>
<p>Siinä hänen äänessä oli jotaki mitä hän ei täysin ymmärtänny. Mutta äitin äänen hunteeraus häytyi anttaat sijan kuvile Ruijasta. Merimaa oli syntyny hänessä. Merimaa, se mikä oli täyttä auttuutta. Maa missä kala ilosesti hyppi venheesheen juuri ittestään. Maa mikä oli linnunvaaroi ja yöaurinkkoo ja silkkivaatetta ja valkkeeta rusiinaleippää.</p>
<p>Onkalon-Matila oli hyvä aika, eikä yksikhään ajanu häntä pois. Niinhän het ei kyllä tehnheet. Ja niin ko Heikki ymmärsi sen homman, ei semmosta syytä löytynykhään. Mattihan saattoi olla niin kauvon ko hän itte haluis. Kuitenki niin kauvon ko hän oli yhtä antelias ja avokätinen niin ko nyt, ja sen lisäksi vielä jaksoi vettäät uussii ja merkilissii muisteluksii siitä hänen isosta joulupukinsäkistä. Muistelukset kohta niin merkiliset ko Eeventyytit I  đ  änmaista, kirja minkä Taavi oli lainannu Pudasjärven lukkarilta.</p>
<p>Jo viikkoo ennen joului olthiin joulut tulheet Ollikankhaasheen, ja sillä laila ko ei yh  đet  khaan joulut ennen sitä. Olihan se niin ette Matin nokka oli kysymysmerkin näkönen. Mutta se oli kiini sen sijaksi oikkeen jouluäijän kasvoissa, jouluäijän jolla oli helminauha Pikku-Hilkale, kaunhiin pumpulivaatet Hilma-muorile, ja purutupakkaa, Finmarkun-roomii ja kultassii konjakkitippoi Taavile. Hän itte sai punasen plakkaripeilin missä oli oikkee taikapeili sen takapuolela, mikä muutteli kasvoi vaikka millä laila. Ja niin ko se ei olis nokko, hän sai vielä liikkaakenkiksi pikku suupelin mikä oli uskottoman täynnä musikkii – kuitenki sillon ko Matti pani sen tanssaamhaan huuliin välhiin. Joo, ja sittehän äijä tuoi sen puhthaimen, hyvin haisseevan ruisjauhon heile kaikile. Kaksi täyttä jauhomattaa hänelä oli myötä, kuivakalloin, vaatetsäkkiin, kassoin, matkalaukkuin ja pyttyin välissä.</p>
<list><p type="listitem">Sinun rekihän oon koko markkinapuođi! Taavi meinais.</p>
</list><p>Ei se nyt ollu Matin ajatus päästä erhoon kaikesta rikkhauđesta justhiin Ollikankhaassa. Mailmahan tuli uskottaavasti säilymhään muutamman päivän jälkhiin jouluiki. Mutta Ruijassa Matti oli vierottunu kramminräknäämisestä. Pitikö se olla niin ette emäntä ja isäntä häyđythiin tarjota suolasiikkaa ja parkkivellii ko hänelä ittlelä oli reki täynnä jumalanlainaa?</p>
<p>No ei, ei se niin ollukhaan! Hän tunsi kuitenki, syistä puhumatta, paremmin ko muut ette hän oli sammaa perettä ko nämät köyhät ihmiset hirsiseiniin sisälä. Heiđän lämmin ystävälisyys oli kotoinen ja aito, ja vissimmästi se oli jauhovakan tahi kahđen arvoinen – vaikka hän muutammisti huomaiski ette routa väännyskeli Hilman kuivanheessa rinnassa.</p>
<p>Ja tosi se oli ette niistä neljestä miilasta Onkalhoon ei tullu viisi vaikka häyđythiinki ođottaat häntä. Ei ollu hoppuu nyt, Matti tykkäis, ko hän oli jo tullu niin kauvas. Kyllä se oli niin ette Onkalon ämmän olthiin jo pari vuotta aikkaa lakasheet pois mustala luuđala, niin ette siltä kantilta hänelä ei ollu mithään pölkkäämistä. Mutta veljenpoika joka oli nyt talonisäntänä ja toivoi olla sitä jatkossaki, ei ođottanu häntä naurusyđämelä, hänkhään. Niin se oli.</p>
<p>Toista oli se ette Matti tartti aikkaa ittele muutoksheen, (siiheen suolattoman mettämaan ilman harjaantumisheen ja leppäämisheen ennen ko hän lähti ylös niitä pitkii vastalheita sinne mikä oli ollu, ja se mikä piti tulla. Ja sillä ko kaikki oli niin eikä muunlaihiin, sitte Heikki ja Pikku-Hilkka saathiin kuula paljon siitä kummalisesta mailmasta sieltä kaukkaa Maanselänvaaroin yönpuolelta. Joskus semmostaki mikä ei sopinukhaan juuri hyvin pikkupađoile. Niin ko muistelus hänestä jota sanothiin saamelaisten kuninkhaaksi, ja kunka ko hänelta hakathiin pään pois, Matti oman muisteluksen jälkhiin seisoi niin likelä ette hän kohta tunsi pikkuset verinopat silmii vasten.</p>
<list><p type="listitem">Ei raukka ollu niin kuninkhaalisen näkönen juuri siinä skafotissa,</p>
</list><p>Matti muistutteli.</p>
<p>- Mie kyllä en nähny muuta ko pölästynheen ihmisen jonka toiset ihmiset</p>
<p>otethiin hengeltä. Sehän oli muuten kaksi jokka menetethiin päänsä sinä päivänä. Kaksi lapin nuorukaista jokka olthiin innokkhaina ja vihapäissä palvelheet Jumalaa. Niitä olis pitäny olla melkkeen pijolinen vielä, pari heistä vain juuri räkäkläpit, mutta heiđät armattethiin viimi hetkelä.</p>
<p>Kuningas, sehän oli se Aaslakka. Se toinen elävä, mie kuulin, oli Monsi. Kaksi rieppuu jokka olthiin vähäsen liika desperaattisesti lyönheet joukhaisen siivilä. Mutta ko näjimä millä laila sotaväki ja kirkko olthiin mobiliseerattu, olis pitäny luula ette se oli muutampi 16. Ludviiki jonka olthiin ottamassa hengeltä.</p>
<p>Ei vielä niilä issoimilä markkinapäiviläkhään, ko täyđet voitynnyrit ja sillitynnyrit ja päistynheet tunturilappalaiset rullathaan joka paikassa, ole koskhaan ollu niin paljon ihmissii kovossa Possukopan törmän päälipuolela ko sinä lauvantaina nyt oktooberikuussa. Vaikka niitten päättömmitten elävitten ruumhiit olthiinki niin arvottommat ette ei pääsheet kirkonmaan multhaankhaan, mutta häyđythiin olla tytyväiset kuopphaan ulkopuolela aittaa. Heiđän päät, ihmiset muistelthiin jälkhiin, kantoi yksi muu miesraukka säkissä yli tunturin Talmulahtheen, niin ette saathiin lähättäät net etelhään. Meininki oli vishiin panna net spriitthiin ja museumhiin, missä kaikki semmoset näytethään mikkä oon kummaliset. Vasta sillon ko Hilkka itkesti, muori huomais net kaksi jokka tehthiin ittensä niin hiirenpikkuseksi luokossa.</p>
<list><p type="listitem">Voi, Jumala, kläpit!</p>
</list><p>Hän ajoi net sänkhyyn, kamarhiin. Hän oli niin sekapäinen ette hän unheetti muistuttaat iltarukkouksesta Kaikkivaltihaale Isäle, hänele joka oon Jumala lappalaiseläviileki niin ko Pudasjärven itäpuolisile suomalaisileki.</p>
<p>Oletko kuulu Kraakkenista?</p>
<p>Het olthiin puh  đ  istanheet  kalat, net ensimmäiset lotaturskat mikkä sinä vuonna olthiin tuonheet Havningberghiin. Nelje lihavaa pitkeuimariihan Monssa oli ottanu ittelensä. Mutta neljesattaa ja kolmekymmentä meriäijää hän saattoi viskata kaajale isosilmäsen miesjoukon jalkkoin etheen, isosilmäset niin ko fiskarit piđethiinki olla, mutta joila oli vielä vaikkeempi saađa ymmärryksen fangstista ja siitä uskomattomasta halusta syväsyöthöön mitä het tässä saathiin niin selvästi nähđä.</p>
<list><p type="listitem">Millä pirun laila oon kyllä tämä tapattunu? yksi heistä haluis tiettäät.</p>
</list><list><p type="listitem">Oonko yksikhään teistä toisista huomannu ette lota oon tullu? Net</p>
</list><p>olthiin rappeesti nelje tiimaa merelä ennen ko tormi paukatti. Luulen kyllä ette Saatana oon niinen puolela!</p>
<list><p type="listitem">Ei muu ko tuuri! sanoi länkisäärinen yykeäläinen. – Net oon</p>
</list><p>sattumala tulheet lotan etheen.</p>
<list><p type="listitem">Viishaan alahuuli heilatti kohta kiini nokhaan.</p>
</list><list><p type="listitem">Ja tuuriki heilä oli ette päästhiin ranthaan. Mutta niinhän se oon ollu</p>
</list><p>ennenki. Muistan kerran ko olin soutamassa –</p>
<p>Oulanvankan viishaus ei ollu juuri uusi Monssale. Hän keskeytti itterakhaan tunturilappalaisen ja mutisi:</p>
<list><p type="listitem">Tuuriko? sie sanoit, sie kuohittu kruununpukki? Sulla, Saatana, ei</p>
</list><p>ole sen verran fanttasiaa päässä ette sie ymmärtäisit mikä se oon vaikka mie tavvaisin sen sulle! Se ainua fanttasia mikä teilä yykeäläisilä oon päässä, oon toisten haukkuminen toisista, niin ette saatatta olettaat teiđät itte paremmaksi! Ei pirukhaan s’ollu tuuri! S’oli Jaako, sen mie sanon teile! Hän ennusti jo tormista ennen ko met aamula souđima merele. Sitte s’oli kiini minusta ja niistä toisista pittäät silmät auki. Mutta kyllähän se tuli niin helkatin äkisti!</p>
<list><p type="listitem">Mitä sie, Monssa, sanot? Ennustiko Jaako, niin ko sie sanot?</p>
</list><list><p type="listitem">Juu, niin hän teki! Se nuorukainen näkkee kauvemmaksi ko</p>
</list><p>omhaan nokanpäähään. Mutta nyt mulla oon nälkä. Nyt se kyllä maksakala tullee maistumhaan! Niin totisesti, joo poka!</p>
<p>Joo, Jaako ajatteli, totisesti se tullee maistumhaan! Kummalista se oon ette kolme kuukautta aikkaa hän ei aavistanukhaan mikä oikheesthaan kalanmaksa olikhaan. Eikä hänelä ollu aavistusta siitäkhään mikä kunnon ruokakalakhaan oli, sillon ko hän veteli siikaverkkoo Joutsjärvessä, tahi vuoliskeli parkkii kotona Ollikankhaassa. Eikö se ollu Meiđän Herran ihmettä, ette samhaan aikhaan ko Hän runshaasti kenkitti paremman turskan toisen turskan pörässä, niin hän kansa kenkitti kalasoossii, pakattuna itte kalassa! Elämän eliksiirin, niissä lotasta täynnä meren asukhaissa, oli puristettu yhtheen valkkeesheen makshaan. Ja ko sen eliksiirin puserrethiin taas ulos, niin siitä lähti kummalissii tuloksii.</p>
<p>Siitä saattoi esimerkiksi tulla näkköö pimmeesheen kammhiin, tahi lämmintä kylmhään kämpphään. Mutta kumma se oli kuitenki, ko se pääsi ihmisen sisäle, sillon se muuttui uuđeksi elämänvoimaksi, tääringin, paisheitten ja muitten sairauksitten metesiiniksi – joo, vieläki jonkulaiseksi sisämmäiseksi valkkeenlämpimmäksi mikä piti fiskarin sulanheena sillä ijänkaikkisella merelä.</p>
<p>Sentähđen tarttiki tämä fiskariväki niin vaatimattommasti semmossii puoskarii joita sanothaan tohturiiksi. Usheimmat saatethiin topata vertä ja ottaat pois kivun. Niistä ei puhuttukhaan. Mutta tohturiko? Jos lähätettäis käskyn sille miehele, siitä ei tulis muuta ko praamaamista ja isostelemista! Olis ollu niin ko huuto Jumalale ja muile ihmisile ette meilä kotona oon itte kuningas joka oon juuri halkkeemassa!</p>
<p>Monssa ja hänen miehet lähđethiin kävelemhään kaajalta kajhaan nelje keittoturskaa myötä. Saađa sen maksakalapađan valkkeen yli ei ollu kuitenkhaan niin yksinkertaista.</p>
<p>Parkkileipäjälkiläisten venet  Raisista  oli tullu. Heilä oli vanhaa kajan lainasopimus Rasmus G.:n kansa. Tänä vuonna het piđethiin jakkaat laattiita Monssan kansa. Mutta se jako ei näyttäny olleevaan hyvä. Het olthiin raiskanheet koko loman, niin ko Simo jälkhiin sanoi. Tavarat het olthiin viskanheet laattiile uunin ympäri. Lappalaisten taphaan, sanoi Petteri, ja hän taisi puhhuut omasta heimosta.</p>
<list><p type="listitem">Lakaskaa nyt helvetti pois net roskat laattiilta! Monssa mutisi</p>
</list><p>höövetsmannile.</p>
<list><p type="listitem">Ennen ko mie käytän sinnuu lakasemisheen! Meilä ei ole halu</p>
</list><p>saađa paskajoutilhaita maksakalhaan!</p>
<p>Semmosesta puhheesta net ei tykänheet, raisilaiset. Monssan käđen yli Jaako näki ette net kolme sielä sisälä oikasthiin sölkkää.</p>
<list><p type="listitem">Voi, piru perkelet! höövetsmanni kirois, ja hän oli saannu äänen</p>
</list><p>takasin.</p>
<list><p type="listitem">Sie luulet vissinki ittesti kuninkhaaksi täälä!</p>
</list><p>Piian hän itteki oli goliatti, sielä kotona köyhyyđessä. Hän ei olis kuitenkhaan pitäny puhhuut näin. Ei Lars Monssale. Nyrkki iskatti esile, ja sekunttii jälkhiin mies pyöriskeli niin ko hallittematon tuulipyörä.</p>
<list><p type="listitem">Joo, kyllä piru, olen kuningas! Monssa sanoi naurain.</p>
</list><list><p type="listitem">Ja olen ajatelu määrätä vielä yhtä: Jos se oon niin ette teilä oon</p>
</list><p>halu talostela tässä, eikä ulkona pohjastuulessa, sitte sie häyđyt puhutela minun Lassi  -  kuninkhaaksi! Muuton mie paiskaan sinun omin   käsin sinne kothiin Vuolukkalahtheen!</p>
<p>Hän lähätti raukan päätä myöđen porstuusheen. Roskatavarat tulthiin pörässä. Toissii Raisin roikasta hän ei tarttenu viskata.</p>
<list><p type="listitem">Petteri, ota astiin ja nouđa vettä! Nouđa ylimmäisestä kaivosta, vaikka</p>
</list><p>s’oonki pikkusen ahthaampi. Kaivot täälä alla oon niin ryötät. Niissä oon enämen kusta ja kalansisushyhmää ette ko vettä. Ja sie, Simo, sytytät uunhiin ja valmistat potut! Jaako, käväse fiervassa hakemassa puita! Jos emmä pääse merele, met tulema tarttemhaan polttopuita. Niin paljon väkkee ko oon jo tullu, mie luppaan teile ette puukappalheet tulhaan olemhaan tyyrhiit ennen ko pääsemä keshään!</p>
<p>Ensimmäinen mitä Jaako löysi, oli taittunu airo ja syllän pitunen pötäjäpölkky minkä suolameri oli nuollu kokonhaansa puhthaaksi. Kauvempana eđestä hän löysi puurangan millä oli paljon tummempi färi, niin ko melkkeen neekeriniho. Tervetys trooppisilta rannoilta toiselta puolelta Atlantterinmertä, kenkki Golffinvirralta, Ruijanrannan tosi siunaajalta ja hengenpelastaajalta. Hän veti kappalheen ylös issoin kivviin taka. Polton noutaminenhan aapamerestä oli viekas yhđele joka oli tullu ihmiseksi puunsääriin välissä siinä tuhanenmiilasessa mettässä mikä uleltui kiini Mongoolian toisele puolele.</p>
<p>Ko Jaako tuli takasin kajhaan, Monssa oli saannu vierhaan. Höövetsmannin Raisista.</p>
<list><p type="listitem">Met hyväksymä sinun pääliköksi, hän sanoi Monssale justhiin ko</p>
</list><p>Jaako tuli ovele. – Ja antakkaa meile antheeksi siitä ette emmä luulheet teiđän tulleevan ranthaan siiheen aikhaan vuorokauđessa. Mutta sano nyt millä laila sie halluut ette se pittää olla. Muuta huonetta ei löyđy, jos met sitte emmä kaiva itteemä kiinokshiin, metki. Ja vielä yks assii. En mie koskhaan tule kuttumhaan sinnuu muuksi ko siksi mitä toisetki kuttuthaan, sen sie piđät tiettäät! Mutta ihmiseksi met kyllä häyđymä olla.</p>
<p>Monssahan nauroi. Sen meetterinpitke parta hypiskeli vattan päälä.</p>
<list><p type="listitem">Oonhan se, Aapo-faari, oorninkissa! Se ette sie nyt olet istumassa</p>
</list><p>tässä, tođistaa sitä ette tet oletta kunnon miehet. Tulkkaa, tet, sitte! Mutta vaatetarkkui ja ruokatynnyrii ei kannata traakata sisäle. Ei porstuusheenkhaan, juuri vain sitä jokapäivälistä mitä tarttetta. Tehkää niin ko metki – kaivakkaa reijän kinoksheen nurkan taka. Porstuun met häyđymä kuitenki korjata ko alama syöttämhään liinaa, jos sitte emmä syötä ulkona. Sepä sehän oli!</p>
<list><p type="listitem">Sittehän se oon oorninkissa? Kiitokset teile!</p>
</list><p>Hän meni.</p>
<p>Mutta hän tuli heti takasin ystävitten kansa jokka helposti löyđethiin paikkansa, olematta olheenkhaan kiusaksi Monssan laakile. Ja ko vesisaarilaiset olthiin syönheet kalapađasta ja maksa-astiista mitä het haluthiin, oli vielä niin paljon rästiruokkaa ette Raisin roikan vattatki kohta täyđythiin.</p>
<p>Het kiitethiin löytämälä viina-ankan.</p>
<list><p type="listitem">Met täytimä sen Molliskurkkiin alla!</p>
</list><p>Ja ko tormi nuurvestasta reuhasti pitkin fiervaa ja kaajoi ja lumikinoksii, ja truiskutti merivettä kajanseinile ja kallioile, niin istuthiin ja skoolathiin ja naurethiin ja muistelthiin Rastinkajassa, ympäri traanikollaa mikä henkais pöyđän yli, ja ympäri uunii missä ovi oli ravollansa. Hyvämieli ja nauru olthiin vallanheet kajan missä laattiinplankut olthiin puolilahonheet menheen vuođen roskista, niistä mitä ei vielä olheet pesheet pois.</p>
<p>Ja olihan heilä syytä tähään ilhoon. Eikö het piian olheet sisälä tässä tormissa? Eikö Monssan laaki ollu saannu ođottamattoman hyvän ensifangstin – ainuana venheenä – ja vielä lisäksi luuranheet Pirun niin somasti ette het pärjäthiin jopa venheen ja fangstin, ja vielä heiđät itte sen lisäksi?</p>
<list><p type="listitem">Skool, Aapo! Voi, saateri ko se oon kova se teiđän traani minkä tet</p>
</list><p>laitatta Raisissa!</p>
<p>Jaako oli menny maata ylikoijhaan, ja hän tunsi ette pää oli pyörtyny. Kaikki oli linnunhuuttoo, tormii ja kiljuu kevätkalastamisen aikana. Meri oli paaroi ja vahtii, truiskuu ja tuiskuu ja virttaa ja tormisäätä. Ja Havningberg oli liian täysi roskapaikka liian täynnä inhimilisistä muurhaisparvista. Eikä yhtäkhään hyvänhaijusta heinälattoo löytyny, eikä yhtäkhään rauhalista rutopaikkaa missä oli sammalheita ja hakkoi. Eikä ollu ei maalaista hyysikkääkhään missä olis saannu käyđä hyvän rauhan kylässä. Hyysikkääkö? Semmosta jouttaavaa ei olheet vielä hoksanheetkhaan Havningbergissä. Koko vääri oli rumasti haisseeva, sotkuleiri, likelä sitä taistelukenttää missä monet heistä joila tänä iltana olthiin somat piđot, muutamman päivän tahi viikon päästä tulhaan sanomhaan hyvästi elämän pikku leikile.</p>
<p>Ja ko kaikki tiethiin sen ette ei olheenkhaan kaikki päästä kothiin ei hyvälä eikä huonola tienastila jälkhiin sesongin loppuu, se tottuus lankeis joskus niin ko näkymätön kalvet heiđän yli.</p>
<p>Lyhykäiseksi aijaksi naurut ja lystikkyyđet mikkä viina oli laskenu kropin läpi, jääthiin syrjhään. Joskus se lystikkyys tuli vain eppäileevästi takasin, jälkhiin ko olthiin puhunheet isosta tahi pienestä, mutta katkerasta trageediasta.</p>
<p>Jaako makais ja kuunneskeli korvapuolela samhaan aikhaan ko ajatukset hoiperelthiin omila polvuila ja joskus tehthiin mukan kiini etelhään Ollikankhaasheen, Kivikoskheen ja Onkalhoon. Mutta ko Aapo-faari alkoi puhumhaan Krakkenista, siitä käsittämättömmästä merielläimestä mikä teki vielä sen isonvalhaanki suoraksi helmakläpiksi, niin Jaako tunsi sen vanhaan salaisen veđon minkä hän oli tuntenu muistelukshiin sielä kotona korpimettässä. Veto muistelukshiin, niin ko siiheen Vetehisestä mikä merensyvvyyđessä paimensi tuhanenpäistä karjaa, mutta joskus nousi merenpinnale ja pölätti kusen pyyttääjän prakhuin.</p>
<p>Ja nuorukainen parkkileipätalosta Pudasjärven öystäpuolelta piđätteli viinasta pyörtynyttä päätä toisela käđelä mikä oli haljennu haavoista sillä ko se ei ollu tottunu vetämhään issoi turskii, ja hän kuunteli niitä muisteluksii sen kärystäävän traanikollan ympäri ja otti net korviin kautta, suu auki niin ko seki olis halunnu ommaa ossaa.</p>
<p>Ja vaikka oliki jo kauvon ollu lämmin kajassa missä oli vettoo vain laattiila ja klasin vieressä, ja viina vieläki polttii poskissa, hän kuitenki tunsi vilun sölkärankkaa myöđen, ihon alla.</p>
<list><p type="listitem">Ensi kerran ko mie kuulin Kraakkenista, Aapo puhuskeli matalasti,</p>
</list><p>mie sanoin ette, Herra Jumala, ko tet valetteletta! Mutta sitte mie kohtaisin Arnesan Jussan Aarntnasaaresta. Joka sanoi ette  hän  valetteli, olis saannu vaikka sylkästä Meiđän Herraa suoraa silmhiin!</p>
<p>Hän oli vanhaa, se Arnesa. Kaks kerttaa hän oli nähny sen Kraakkenin, hän sanoi. Toisen kerran oli sillon ko het hajethiin kalamatalaa pirun kaukkaa merelä, hän ja yks toinen venet mikä oli etupuolela häntä. Kaveri pääsi saarheen missä kasuis semmosta hirmusen kaunista mettää. Het menthiin ranthaan, peitethiin venheen, ja tehthiin valkkeen maksakalan keittämisen varten.</p>
<p>Mutta sitte alkoi haisemhaan poltettuu lihhaa. – Voi, helvetti! sanoi Arnesa, joka vissimmästi unheetti ette hän oli kristitty. Het tunnethiin haijun, hetki, vaikka het vielä olthiin hyvän matkan päässä. Ja justhiin sillon se tapattui, se mikä oli uskomatonta.</p>
<p>Juuri heiđän silmiin eđessä alkoi saari vajjoomhaan merheen! Ja niin noppeesti se tapattui ette siiheen jäi neljennesosa miilasta iso reikä, ennen ko meren virta täytti sen ja lyöi yhtheen meripahđaksi ja taivhaankorkkeeksi vesitruiskuksi. Poissa olthiin sekä saari ette meiđän kaverit, kalapata, venet ja kaikki!</p>
<p>Toisen kerran, Arnesa jatkoi, het olthiin paljonki miiloi kaukana merelä, paljon venheitä laakissa. Het olthiin kuulheet yhđestä vankasta matalasta kaukana pohjasessa, sikemppää kaikesta maantuntumasta. Koko viikon het olthiin maanheet sään tähđen Akkarviikassa ja puhunheet ryöttii. Ja het sovithiin ette ko oon säätä, sitte het saateri kyllä aijothiin freistata löyttäät sen eeventyyrimatalan.</p>
<p>Ja sitte het purjethiin, öystäväryssä. Ja matalan het löyđethiin niin ko merkin avula. Ja kallaa, sitä het saathiin määrittäin, vaikka olthiin neljennesosan miilan toinen toisesta. Mutta hän tunsi ette se tuli koko aijan kummalisesti matalampi joka heiton jälkhiin.</p>
<p>Sitte!  Kyllä mie sanon, teile nuorukaisile, ette het saathiin nähđä jotaki mitä ei monet ihmissilmät ole saanheet nähđä! Mihiin het sitte käännythiin, het nähthiin taivhaanranttaa vasten valttaavat  kynnet  mikkä kraapithiin pilvii kohđen! Net olthiin käyriin ja kuiviin vankkapuitten näköset – mutta oksiin päissä olthiin kynnet isot niin ko otringinpuolet, sitä suunttaa! Olihan se kolo näkö, sen mie kyllä sanon teile!</p>
<p>Het ymmärrethiin ette se oli Kraakkeni mihiin het olthiin täivänheet. Siinä pruukkaa tasan olla vankkoi kalaparvii Kraakkenin suun eđessä. Mutta se äärryttyy hirmusesti ko rautakivi rautakiven pörässä sukalttaa suoraa pehmeesölkhään. Sillon se alkoi nousemhaan särkemhään venheitä.</p>
<p>Mutta onneksi se oon sitte niin, ette se noussee hithaammasti ette ko se vajjoo. Kahđesta neljheen tiimaa se tarttee pääsemhään ylös. Niin het kerithiin siitä pois. Tuuli oli kääntyny pohjasheen ja antoi hyvän myötätuulen Årviksandhiin. Mutta sitte meri alkoi kiehumhaan pohjasessa taivhaan rannala. Ja ennen ko het päästhiin ranthaan, tulthiin siikatheet mikkä nostethiin venheet korkkeele taivhaale ja viskathiin net suoraa heinäkentäle, fiervakajjoin yli!</p>
<p>Niinhän se muisteli, Arnesan Jussa, joka oli jumalinen mies. Kyllä tet jo ymmärrättä ette mie, minun puolesta, tykkään paremmin pyyttäät ko ranta näkkyy.</p>
<list><p type="listitem">Niin mieki tehen! Jaako ajatteli siinä ko hän makais päälikoijassa,</p>
</list><p>kuuđentoistavuotinen ja kuppi puolitäynnä Raisin traanista. – Ja niin ko mie ymmärrän, seki saattaa olla vaikka kunka jännittäävä, seki!</p>
<p>Päivää jälkhiin pohjasheen menneevän otringin viskathiin kumhoon juuri kivenheitto fiervasta alapuolela kajjaa. Kolme miestä hukuthiin.</p>
<list><p type="listitem">Mutta ei yksikhään täälä syyttäny Kraakkenii, Jaako huomais.</p>
</list><list><p type="listitem">Eikä  meriraukkaakhaan  ! Se tapattuu vain, niin jokapäivälistä. Niin</p>
</list><p>ko sotaväkkee tapethaan sođassa.</p>
<p>Jonkulainen sota se oon, tämäki.</p>
</body></document>
