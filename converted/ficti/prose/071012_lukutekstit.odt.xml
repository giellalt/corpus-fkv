<document xml:lang="fkv" id="no_id"><header><title/><genre code="ficti"/><author><unknown/></author><translator><person firstname="Terje" lastname="Aaronsen" sex="m" born="NO" nationality="1947"/></translator><year>2012</year><wordcount>280</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p>Lukutekstit:</p>
<p>Kuuntelema Herran sannaa!</p>
<p>Oon kirjotettu:</p>
<p><em type="italic">5. Mooseksen kirja, 30, 11-15 (kolmessakymmenessä) </em></p>
<p>11. Nämät käskyt mikkä mie tääpänä annan sinule, ei olla sekä käsimättömät eikä kaukana poissa.</p>
<p>12. Net ei olla taivhaassa, niin ette häyðyt sannoot: ”Kuka käipi taivhaassa meiðän eðestä noutamassa niitä alas, niin ette saatama kuulla niitä ja elläät niitten tahðossa.”</p>
<p>13. Eikä net ole toisela puolela mertäkhään, niin ette häyðyt sannoot: ”Kuka käipi toisela puolela mertä noutamassa niitä, niin ette saatama kuulla niitä ja elläät niitten tahðossa.”</p>
<p>14. Ei, sana oon juuri sinun likelä, sinun suussa ja sinun syðämessä, niin ette saatat elläät sen tahðossa.</p>
<p>Kuuntelema Herran sannaa!</p>
<p>Oon kirjotettu:</p>
<p><em type="italic">Preevi roomalaisile 2, 13-16 </em></p>
<p>13. Sillä ei ole net jokka kuulhaan lain sanat, jokka oon vanhurskhaat Jumalale. Ei ole, het jokka tehðhään niin ko laki sannoo, het oon vanhurskhaat.</p>
<p>14. Sillä ko pakanat, joila laki ei ole, luonnosta tehðhään niin ko laki sannoo, oon het sitte itte oma laki, vaikka heilä laki ei ole.</p>
<p>15. Het näytethään sillä ette lain käskyt oon kirjotettu heiðän syðämhiin. Ja heiðän omatunto toðistaa kans siitä ko heiðän ajatukset syytethään tahi puolustethaan heitä.</p>
<p>16. Tämä tullee selväksi sinä päivänä ko Jumala Jeesuksen Kristuksen kautta tullee tuomittemhaan ihmisten salaisuuðet, niin ko olen sanonu minun evankeliuumissa.</p>
<p>Saarnateksti:</p>
<p>Kuuntelema Herran sannaa!</p>
<p>Oon kirjotettu:</p>
<p><em type="italic">Johannes 7, 14-17 (seittemessä) </em></p>
<p>Jeesus astuu esile lehtimajajuhlan aikana.</p>
<p>14. Oli jo keskelä juhla-aikkaa ko Jeesus meni ylös temppelile ja alkoi opettamhaan.</p>
<p>15. Juutalaiset hunteerathiin siitä ja sanothiin: ”Miksi hänelä oon semmosta tiettoo, hän joka ei ole saannu minkhäänlaista opetusta?”</p>
<p>16. Jeesus vastasi: ”Minun oppi ei ole minun, mutta se tullee häneltä joka oon lähättäny minun.”</p>
<p>17. Kuka halluu tehðä hänen tahtoo, häyttyy ymmärttäät oonko oppi Jumalalta, tahi saarnanko mie omalta puolelta.</p>
</body></document>
