<document xml:lang="fkv" id="no_id"><header><title/><genre code="inc"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><wordcount>519</wordcount><conversion_status type="standard"/><availability><license type="standard"/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header>
<body>
<p xml:lang="nob"><em type="italic">Lesetekst nr. 1. </em></p>
<p xml:lang="nob">Det står skrevet hos profeten Esekiel kapittel 34, vers 23-31</p>
<p xml:lang="nob">23. Jeg vil sette én gjeter over dem, og han skal gjete dem, min tjener David , han skal gjete dem, han skal være deres gjeter.</p>
<p xml:lang="nob">24. Jeg, Herren, skal være deres Gud, og min tjener David skal være fyrste blant dem. Jeg, Herren, har talt.</p>
<p xml:lang="nob">25. Jeg slutter en fredspakt med dem. Jeg utrydder villdyrene i landet, så folk kan bo trygt i ørkenen og sove i skogene.</p>
<p xml:lang="nob">26. Jeg velsigner dem og landet omkring min høyde. Jeg lar regnet falle i rett tid, regn til velsignelse skal det være.</p>
<p xml:lang="nob">27. Trærne på marken skal bære frukt, jorden skal gi sin grøde, og folk skal bo trygt i sitt land. De skal kjenne at jeg er Herren når jeg brekker stengene på åket deres og berger dem fra slavedriverne.</p>
<p xml:lang="nob">28. De skal ikke lenger være et bytte for folkeslagene, og villdyrene skal ikke ete dem. De skal bo trygt, og ingen skal skremme dem.</p>
<p xml:lang="nob">29. Jeg lar planter vokse opp som det går gjetord om, ingen i landet skal lenger rives bort av sult. Aldri mer må de tåle spott fra folkeslagene.</p>
<p xml:lang="nob">30. De skal kjenne at jeg, Herren deres Gud, er med dem, og at de er mitt folk, Israels hus, sier Herren Gud.</p>
<p xml:lang="nob">31. Dere er sauene mine, flokken som jeg gjeter. Dere er mennesker, jeg er deres Gud, sier Herren Gud.</p>
<p xml:lang="nob"><em type="italic">Lesetekst nr. 2 </em></p>
<p xml:lang="nob">Det står skrevet i brevet til Hebreerne kapittel 13, vers 20-21</p>
<p xml:lang="nob">20. Fredens Gud, han som i kraft av en evig pakts blod førte den store hyrden for sauene, vår Herre Jesus Kristus, opp fra de døde,</p>
<p xml:lang="nob">21. må han utruste dere med alt godt, så dere gjør hans vilje. Ja, måtte han ved Jesus Kristus skape i oss det som er godt i hans øyne. Ham være ære i all evighet! Amen.</p>
<p xml:lang="nob"><em type="italic">Prekentekst </em></p>
<p xml:lang="nob">Det står skrevet i evangeliet etter Johannes kapittel 10, vers 1-10</p>
<p xml:lang="nob">1. «Sannelig, sannelig, jeg sier dere: Den som ikke går inn til saueflokken gjennom porten, men klatrer over et annet sted , han er en tyv og en røver.</p>
<p xml:lang="nob">2. Men den som kommer inn gjennom porten, er gjeter for sauene.</p>
<p xml:lang="nob">3. Portvokteren åpner for ham, og sauene hører stemmen hans. Han kaller sine egne sauer ved navn og fører dem ut.</p>
<p xml:lang="nob">4. Og når han har fått ut alle sine, går han foran dem, og sauene følger ham, for de kjenner stemmen hans.</p>
<p xml:lang="nob">5. Men en fremmed følger de ikke . De flykter fra ham fordi de ikke kjenner den fremmedes sternme.»</p>
<p xml:lang="nob">6. Denne lignelsen fortalte Jesus, men de skjønte ikke hva han mente.</p>
<p xml:lang="nob">7. Da sa Jesus: «Sannelig, sannelig, jeg sier dere: Jeg er porten inn til sauene.</p>
<p xml:lang="nob">8. Alle de som er kommet før meg, er tyver og røvere , men sauene har ikke hørt på dem.</p>
<p xml:lang="nob">9. Jeg er porten. Den som går inn gjennom meg, skal bli frelst og fritt gå inn og ut og finne beite.</p>
<p xml:lang="nob">10. Tyven kommer bare for å stjele, drepe og ødelegge. Jeg er kommet for at dere skal ha liv og overflod.</p>
</body></document>
