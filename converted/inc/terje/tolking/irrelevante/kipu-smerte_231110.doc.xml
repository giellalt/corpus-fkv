<document xml:lang="fkv" id="no_id"><header><title>Terje Aronsen:</title><genre code="inc"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><wordcount>4000</wordcount><conversion_status type="standard"/><availability><license type="standard"/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header>
<body>
<p type="title" xml:lang="nob">Terje Aronsen:</p>
<p type="title" xml:lang="nob">Kipu - smerte</p>
<p xml:lang="nob"><em type="bold">Kurs for kommuner, NAV, helseforetak, andre. </em></p>
<p xml:lang="nob"><em type="bold">Kulturelt perspektiv i helse og sosialtjenestene </em></p>
<p xml:lang="nob"><em type="bold">23.11.10. </em> </p>
<p><em type="italic">Ensi laulu minkä kuula sain </em></p>
<list><p type="listitem">Hyvvää päivää teile kaikile.</p>
<p type="listitem">Kiitoksii paljon kuttusta.</p>
<p type="listitem">Oon soma mulle tulla tänne puhumhaan  <em type="italic">pikkusen </em> minun ja kainulaisten jokapäivälisestä elämästä ja meiðän kohtalosta.  </p>
</list><list><p type="listitem" xml:lang="nob">God dag til dere alle.</p>
<p type="listitem" xml:lang="nob">Takk for invitasjonen.</p>
<p type="listitem" xml:lang="nob">Det er artig for meg å komme hit å snakke <em type="italic">litt </em>om min og kvenenes hverdagsliv og skjebne. </p>
</list><p xml:lang="nob">Først noe om meg selv.</p>
<p xml:lang="nob">Mitt kvenske navn er Aaronin Jussan Terje. Av det kan man se hva far min og hva bestefar min het. Jussa var far min, og Aaroni var igjen hans far, min bestefar. Det er også hans navn jeg har fått etternavnet mitt fra. Fram til 1920-tallet var det vanlig etter navneloven at i hvert fall den eldste sønnen fikk farens fornavn som første ledd i etternavnet. Da navneloven ble endra, var det slutt på den tradisjonen, og Aronsen ble gjort til et arvelig fenomen. Før mine forfedre bosatte seg i Finnmark, hadde de svenske etternavn, og navneloven i Sverige på den tida var som tidligere beskrevet. Endinga –son ble ganske enkelt endra til –sen. Så da min tipp-tipp-tipp-tipp-tippoldefar ble registrert i norske kirkebøker, ble hans etternavn Samuelsson endra til Samuelsen.</p>
<p xml:lang="nob">Jeg ble født i 1947 i Pyssyjoki av kvensktalende foreldre, som igjen hadde kvensktalende foreldre, som igjen hadde... Pyssyjoki på norsk heter Børselv. Den norrøne varianten er veldig gammel. Den finnes allerede på 12-1300-tallet da som Boerß Elf. Den kvenske varianten er en oversettelse av den gamle norrøne varianten.</p>
<p xml:lang="nob">Da jeg begynte på skolen i 1954, kunne jeg ikke noe annet enn kvensk. Skolen ville ikke forstå noe annet enn norsk, så der hadde vi et problem. Jeg var i høyeste grad skolemoden som 7-åring, men var skolen elevmoden? Absolutt ikke, men det var skolen som hadde makta, og det ble deretter.</p>
<p xml:lang="nob">De fire første årene på folkeskolen ligger mer eller mindre i et totalt mørke for meg. Det er kun bruddstykker jeg husker av hva som skjedde med meg på skolen. Jeg husker at jeg den første skoledagen sto i klasserommet ved siden av en pult med en papirlapp i handa. Mer husker jeg ikke fra den dagen. Så husker jeg at jeg sto i skammekroken, men når det var, på hvilket klassetrinn og hvorfor jeg sto der, det husker jeg ikke. Jeg vet at jeg ikke hadde gjort noen rampestreker, for jeg var en snill gutt, men jeg kan tenke meg at jeg ikke hadde gjort det som lærerinna hadde bedt meg om å gjøre av den enkle grunn at jeg ikke hadde forstått hva hun hadde sagt – på norsk!</p>
<p xml:lang="nob">Skammekroken glemmer jeg aldri!</p>
<p xml:lang="nob">Seinere husker jeg, da jeg etter hvert begynte å forstå norsk, for hukommelse og språk hører sammen, truslene om bank med linjalen – viss jeg fortsatte å snakke mitt eget språk. Det var både skolestyrer og lærere som kom med truslene. Jeg fikk ikke bank, for som jeg sa, jeg var en snill gutt og sa ingenting, men det var mange av dem som var tøffere enn meg, som fikk bank både med linjal og buksebelte. Lugging var vanlig. Den eneste grunnen til denne avstraffelsen og voldsbruken var det at vi ikke kunne skolens språk, og at vårt eget språk var forbudt å bruke. Men av og til må jo en liten gutt eller ei lita jente si noe. Morsmålet er hjertespråket, det er tankespråket, det er også følelsesspråket som helt automatisk presser seg på i tunge situasjoner, og når vi måtte si noe, fikk vi juling for å bruke det eneste språket vi kunne, nemlig morsmålet.</p>
<p xml:lang="nob">En raffinert måte å fortelle oss hvor lite vi betydde, var følgende.</p>
<p xml:lang="nob">Det skjedde nesten daglig at lærerinna leste eventyr eller andre fortellinger for oss, på norsk selvfølgelig. Oppgaven vi elevene fikk, var å tegne motiver fra det hun leste. Men hvordan kunne vi tegne noe når vi ikke forsto hva som ble lest. I klassen var det noen som forsto norsk, og vi prøvde å se hva disse elevene tegna. Da vi etter hvert skjønte hva de tegna, tegna vi det samme, men det vi som regel ikke oppdaga, i hvert fall ikke til å begynne med, var at de lurte oss. De tegna noe helt annet enn det de skulle tegne, og da vi viste fram våre tegninger til lærerinna og håpa på å få ros, gikk våre tegninger istedenfor i papirkurven. De norsktalende elevene hadde i mellomtida snudd tegnearket og tegna det de skulle tegne, og de fikk ros for det.</p>
<p xml:lang="nob">Det var ikke mye norsk jeg kunne da jeg gikk ut av folkeskolen 7 år seinere, men jeg var til dels meget flink i andre fag, så jeg dumpa ikke, dvs. jeg måtte ikke gå samme klassetrinn flere ganger, sånn som mange av mine skolekamerater måtte gjøre fordi deres <em type="italic">språkutvikling ikke var tilfredsstillende </em>som det står å lese i karakterprotokollene fra den tida. </p>
<p type="title" xml:lang="nob">Kipu - smerte</p>
<p xml:lang="nob">Dette blir en utfordring. Dette er en utfordring. Hvordan skal jeg snakke om smerte? Ikke er jeg medisiner som kanskje fra en medisinsk synsvinkel kunne si noe fornuftig om smerte. Fornuftig?, sier du. Kan smerte ha noe med fornuft å gjøre? Neppe!</p>
<p xml:lang="nob">Jeg er kvæn. Kanskje erkjennelsen av å være kvæn kan gi meg <em type="italic">noe </em>kompetanse til å skrive om smerte? De fleste vil sikkert avfeie hele problemstillingen som jeg antyder. </p>
<p xml:lang="nob">Det har vært, og det er, en evig smerte å være kvæn. Én enslig kvæn kan ikke komme ut av smerten aleine. Andre må <span type="quote" xml:lang="nob">”hjelpe”</span> til!</p>
<p type="title" xml:lang="nob">Hva er kipu - smerte?</p>
<p xml:lang="nob">Jeg sjekker to ord, <em type="italic">smerte og kven, </em>i bokmåls- og nynorskordboka for å finne ut hva de betyr. </p>
<p xml:lang="nob">Bokmålsordboka definerer ordene slik:</p>
<p xml:lang="nob"><em type="bold">smerte </em></p>
<p xml:lang="nob">lavtysk ord som er beslektet med gresk <em type="italic">smerdnos </em><span type="quote" xml:lang="nob">”forferdelig”</span>, noe som gjør vondt, pine, lidelse </p>
<p xml:lang="nob">Samme ordbok sier også at <span type="quote" xml:lang="nob">”forferdelig”</span> er det samme som <em type="bold">” </em>fryktelig” <em type="bold">. </em></p>
<p xml:lang="nob">Videre er ordet <em type="bold">pine </em>definert slik: </p>
<p xml:lang="nob">norrønt <em type="italic">pína </em>, latin. <em type="italic">poena </em><span type="quote" xml:lang="nob">”straff”</span>, <span type="quote" xml:lang="nob">”lidelse”</span>, <span type="quote" xml:lang="nob">”smerte”</span>, <span type="quote" xml:lang="nob">”knipe”</span>, <span type="quote" xml:lang="nob">”plage”</span>, <span type="quote" xml:lang="nob">”volde lidelse”</span>, <span type="quote" xml:lang="nob">”tvinge”</span>, <span type="quote" xml:lang="nob">”presse”</span>, <span type="quote" xml:lang="nob">”arme ut”</span> </p>
<p xml:lang="nob">Ordet <em type="bold">lidelse </em>er det samme som <span type="quote" xml:lang="nob">”smerte”</span>, <span type="quote" xml:lang="nob">”sykdom”</span> <em type="italic">( </em><em type="italic">legemlige, sjelelige, nervøse) </em></p>
<p xml:lang="nob">I bokmålsordboka finner jeg denne definisjonen av <em type="bold">kven </em>: </p>
<p xml:lang="nob"><em type="bold">kven </em></p>
<p xml:lang="nob">norrønt ord som betyr (etterkommer etter) finsk innflytter i Nord-Norge</p>
<p xml:lang="nob">Nynorskordboka har en annen definisjon av samme ordet:</p>
<p xml:lang="nob">i norrøn tid: person frå ei vestfinsk folkegruppe som dreiv med fangst og handel særleg i Norrbotten</p>
<p xml:lang="nob">Jeg husker at min barndom var en lykkelig tid fram til skolepliktig alder. Det var en tid uten smerter.</p>
<p xml:lang="nob">Jeg husker mine besteforeldre, i hvert fall tre av dem. Den ene bestefaren min døde da jeg var ett år gammel, så ham har jeg ikke noen erindringer om. De tre andre var der bestandig når jeg kom på besøk. De sjøl var ikke så mye på besøk hos oss da de var allerede ganske gamle, og avstandene var blitt store etter utskiftinga av jordeiendommer etter krigen. Men hver gang jeg var hos dem, hadde de tid til å ta meg på fanget, fortelle historier, synge for meg og se til at jeg hadde det bra. De passa også på at hvis jeg ble for lenge slik at foreldrene mine begynte å bli engstelige for meg, da ba de meg pent om å gå hjem.</p>
<p>”Mamma oðottaa sinnuu. Hällä oon ruoka valmhiina!”</p>
<p xml:lang="nob">Jeg husker meget godt det de lærte meg om slekta vår, og om dem som var gått bort. Jeg fikk vite hvor de hadde bodd, hva de hadde arbeidd og slitt med og ikke minst det de hadde gledet seg over. Freden var ett begrep som gikk igjen i deres fortellinger til meg. Krigen, som nettopp var slutt, ble nok nevnt, men det var freden som var viktigst.</p>
<p>”Met tarttema rauhaa ette saatama uuðesti rakenttaat meiðän kylän!”</p>
<p xml:lang="nob">For bestefar, som for alle andre, var det viktig med fred i landet for å kunne få bygda på beina igjen.</p>
<p xml:lang="nob">Jeg husker min hjemgård med nytt hus og nytt fjøs. Somrene var så varme på den tida. Bekken som rant like forbi huset vårt, var full av bekkørret. Garna satte vi, barna, i de små kulpene om kvelden, og neste morgen da vi dro opp garna, var det fullt av fisk i dem.</p>
<p>”Tammukka oon pikku ojakala, mutta se maistuu hyvältä!”</p>
<p xml:lang="nob">Mamma stekte dem, og godt var det.</p>
<p xml:lang="nob">Jeg husker en annen bekk, noe lengre borte fra huset vårt. Der var en atskillig større kulp som vi brukte som badegrop om sommeren.</p>
<p>”Lähðemäkö, pojat, saunomhaan?”</p>
<p xml:lang="nob">Selv om det sikkert krydde av mygg og knott, så husker jeg ikke dem. Men artig var det å bade der sammen med de andre barna på nabogårdene.</p>
<p xml:lang="nob">Jeg husker stundene i kveldsfjøset da jeg satt i krybba til småoksen og spilte munnspill. Oksen likte tydeligvis konserten den fikk overvære, for den la hodet på skakke, sto helt stille og med store øyne så den på ham som satt en halvmeter foran seg og spilte. Jeg glemmer det aldri. Én av kyrne våre, <em type="italic">Palmikki </em>, fikk bestandig så pene kalver. Jeg hadde en forkjærlighet for hennes kalver, men det var en annen ku som var min favoritt, nemlig <em type="italic">Maairuusa. </em>Den var ekstra snill, og kom bestandig når jeg ropte på den. </p>
<p>”Maairuusa, tule! Tule nyt tänne!”</p>
<p xml:lang="nob">På sensommeren og høsten, da soppen for alvor var moden, skjedde det at kyrne ikke kom hjem om kvelden. Da måtte jeg dra for å hente dem. Oftest var de langt oppe i dalen. Først var det flere kilometer å sykle dit etter riksveien, og så var det skogstier i en utrolig mørk og dyster skog. Da man endelig hørte kubjella til Maairuusa, var man på én måte berga. Den redselen som en 7-8 år gammel guttepjokk hadde i en mørk skog, var borte da Maairuusa endelig kom til syne. Hun kom mot meg, stoppa opp og rautet for å kalle på sine undersåtter. Ho ga seg ikke før de andre også var på tur hjem. Jeg kunne også føle meg trygg i samvær med Maairuusa, Palmikki og de andre kyrne.</p>
<p xml:lang="nob">Plutselig ...</p>
<p xml:lang="nob">Idyllen, mitt barndoms grønne paradis, ble ganske brutalt forandret mandag, den 30. august i 1954. Da var jeg plutselig blitt skolegutt.</p>
<p xml:lang="nob">Jeg tror at vi alle, mine kamerater og jeg, hadde gledet oss til å begynne på skolen. Det jeg husker fra den mandagen i 1954, er spaserturen gjennom skogen ned til bygda. Jeg skulle møte <span type="quote" xml:lang="nob">”A” på den første bakkekanten, ”B”</span> skulle stå litt lengre borte og <span type="quote" xml:lang="nob">”C” skulle jeg møte nedenfor ”Pikku Luppo”</span>. Jeg husker den enorme skolebygningen. Jeg sto bak hjørnet på skolen og titta inn på skoleplassen hvor det lekte masse barn. De aller fleste kjente jeg, men der var også barn som jeg aldri før hadde sett. Så husker jeg at jeg sto i klasserommet ved siden av en pult med en papirlapp i handa. I ettertid har jeg skjønt hva som sto på lappen, mitt navn og fødselsdato.</p>
<p xml:lang="nob">Så husker jeg ikke mer.</p>
<p xml:lang="nob">Bare noen bruddstykker av lek i skolegården og lek som ble ledet av lærerinna, kan jeg huske. Men jeg husker ei av jentene i klassen min. Hun var tospråklig kvænsk og norsk, mens de aller fleste av elevene i min klasse var enspråklige. Jeg kunne bare kvænsk. Det samme var tilfelle med bydgebarna, mens mange av internatbarna igjen var enspråklige samiske. Jenta som var tospråklig, ble min blindestokk. Hun hjalp meg mange ganger da jeg ikke forsto hva lærerinna sa. Hun hadde ikke lov til å gjøre det, men gjorde det likevel. I voksen alder har hun fortalt om sitt sinne over hvor mye vi ble mobbet av lærerne. Det samme har en annen av mine andre medelever, en norsktalende, fortalt. Jeg husker også de gangene lærerinna leste eventyr, og vi måtte tegne motiver fra eventyret. Vi prøvde febrilsk å kikke over til de få norsktalende klassekameratene for å se hva slags motiv de tegnet. Da vi skjønte hva de tegnet, gjorde vi det samme. Til å begynne med oppdaget vi ikke det de egentlig gjorde mot oss. De tegnet nemlig noe helt annet enn det som eventyret handlet om. Dette gjorde de for å lure oss. Da vi endelig var i gang med det vi trodde vi skulle tegne, snudde de arket å tegne det vi skulle tegne! Vi fikk selvfølgelig straff på den måten at tegningene ikke ble godtatt av lærerinna, og som oftest havnet de i papirkurven.</p>
<p xml:lang="nob">Jeg husker også veldig godt da jeg sto i skammekroken, <em type="italic">en </em><em type="italic">krok eller et hjørne der uskikkelige barn må stå til straff </em>i følge ordboka. Jeg hadde ikke gjort noe galt. Det <span type="quote" xml:lang="nob">”gale”</span> må ha vært at jeg ikke hadde forstått hva jeg skulle gjøre. Det såret som oppsto i mitt sinn der og da, er ikke grodd, og det vil aldri komme til å gro. Det var den totale følelsen av nedverdigelse. Disse ordene sa også <span type="quote">”pikku Aaro”</span> på sine gamle dager da han fortalte følgende historie fra sine skoledager. </p>
<p xml:lang="nob">Pikku Aaro var i følge han sjøl en oppvakt gutt. Han kunne regne meget godt. Han forsto det voksne livet i bygda, var flink til å hjelpe både hjemme og hos naboene sine. På skolen hadde de <span type="quote" xml:lang="nob">”fröökken Valporki”</span>. Hun var bisk! Én dag skriver hun tallet <span type="quote" xml:lang="nob">”44” på tavla. Dette tallet vil hun at elevene skal si på norsk. Hun går rundt i klasserommet med pekestokken i handa. Den stokken er ofte blitt brukt til alt annet enn å peke med. Hun går rundt og banker med stokken i golvet, og plutselig er hun i ferd med å nærme seg pikku Aaro. Pikku Aaro vet at tallet er ”neljekymmentänelje”</span> på sitt eget språk, men det språket vet han av erfaring at han ikke kan bruke. Valborg aksepterer det ikke! <span type="quote" xml:lang="nob">”Nå, unger, hvilket tall har jeg skrevet på tavla?” roper hun utover klasserommet og nærmer seg faretruende pikku Aaro. Han på sin side ber til ”Jumala”</span> om at han må fortelle ham hva <span type="quote">”neljekymmentänelje”</span> heter på norsk. Men Gud er tydeligvis ikke der for å hjelpe pikku Aaro. <span type="quote" xml:lang="nob">”Nå, Aron, hvilket tall har jeg skrevet på tavla?” Valborg står rett foran ham med pekestokken i handa. ”Nå, Aron, hvilket tall har jeg skrevet på tavla?” tordner hun igjen. ”Herra Jumala, auta minnuu! Mikä oon se numero ruiðaksi?” ber pikku Aaro inni seg.  Men Gud hjelper ham ikke! Kanskje ikke han heller forstår kvænsk? Pekestokken løftes opp, og i sakte film, fortalte Aron seinere, kom den ned igjen over hodet hans. Det gjorde forferdelig ondt, og da han la handa si opp på hodet, merket han at den ble våt. Det var blod på den! Aron sprang ut av klasserommet, ut av skolebygningen og rett hjem. Der fortalte han foreldrene sine hva som var skjedd, og faren hans, som satt i skolestyret, og som kunne noe norsk, tok med seg pikku Aaro tilbake til skolen. Frøken Valborg var fremdeles i klasserommet da faren og pikku Aaro kom inn igjen. Hun fikk valget mellom der foran klassen å be pikku Aaro om unnskyldning for det hun hadde gjort mot ham, eller å få smake samme pekestokken på ”blanke messingen”</span> rett foran elevene! Hun valgte det første!</p>
<p xml:lang="nob">Da mitt første skoleår var omme, og vi fikk vår første karakterbok, sto der en setning som var dramatisk for mange av mine klassekamerater. Der sto det at [navnet på eleven] flyttes ikke opp i andre klasse på grunn av manglende språkutvikling! Det gjaldt selvfølgelig utviklingen i norsk, og ikke i kvænsk. Hvorfor jeg ikke fikk den meldinga vet jeg ikke den dag i dag. Jeg kunne nemlig like lite norsk som de som fikk den meldinga. Kanskje fordi jeg som pikku Aaro var veldig flink i regning, og jeg kunne lese før jeg begynte på skolen. Hva jeg leste, det vet jeg ikke. Jeg forsto jo ikke norsk!</p>
<p xml:lang="nob">Fra slutten av fjerde klasse begynner jeg å huske noe. Vi hadde ei lærerinne som var snill. Hun, i motsetning til alle de andre, forsto vår situasjon, visste menneskelighet og empati. Det ga resultater. Vi begynte også å forstå – det norske språket. Men én ting er å forstå litt av et språk, én helt annen ting er å bruke språket aktivt, snakke og skrive det. Det var det veldig mange av oss som aldri kom så langt!</p>
<p xml:lang="nob">”Jeg vil ikke høre det språket! Snakk norsk!”</p>
<p xml:lang="nob">Denne uttalelsen kom både titt og ofte fra lærerne ved skolen. De aller fleste av oss var så vante til det at vi knapt nok reagert på det. Det var bare slik!</p>
<p xml:lang="nob">Vi, elevene, hadde gledet oss veldig til at vi skulle få en lærer som kunne språket vårt. Da kanskje kunne vi få lov å bruke språket vårt, i hvert fall som hjelpespråk. Det første møtet med den læreren var dramatisk og uforståelig. Vi fikk ikke lov å bruke språket vårt! Vi følte derimot helt avkledd etter at den læreren kom til bygda. Selv ikke <span type="quote" xml:lang="nob">”én av våre egne”</span> syns noe om vårt eget språk. Før hadde vi kunnet i sinne rope ut stygge ord til lærerne, for de forsto jo ikke hva vi sa. Den muligheten var for alvor borte. Vi hadde mista den siste muligheten til å forsvare oss!</p>
<p xml:lang="nob">Videre skolegang gikk etter hvert veldig bra, men smerten kom tilbake på gymnaset. Da var det om å gjøre å resonnere, tenke abstrakt og kommunisere. Jeg skjønte det ikke da, men i etter tid har jeg forstått det. Vi tenker, resonnerer og kommuniserer først og fremst via morsmålet. Vi husker via det, men morsmålet var blitt igjen ett eller annet sted i min barndomsdal. Jeg hadde intet morsmål som kunne brukes. Intet innlæringsverktøy! Det eneste jeg hadde, var <span type="quote" xml:lang="nob">”et norsk språk”</span> som ikke fungerte. På universitetet ble problemene, og dermed smerten, enda tydeligere. Jeg gikk og lurte på hvorfor det var slik at de som jeg hadde gått sammen med på realskole og gymnas, og prestert mye bedre enn dem, de var plutselig mye flinkere enn meg. Jeg var på lesesalen hver dag, fra morgen til kveld. De andre, med norsk som morsmål, hadde atskillig kortere dager på lesesalen. Men eksamensresultatene mine var mye dårlige enn deres. Jeg var handikappet fordi jeg hadde ett annet morsmå enn deml. Noen annen forklaring var det ikke! Det er trist og leitt i etterkant å måtte innrømme at man tenkte slik. Men vi var oppdradd til å tenke slik. Det som skulle være vår redskap, morsmålet, var tatt fra oss! Alle vet hvordan det er å bruke en ukvass kniv. Den er ofte mye farligere enn en kvass kniv.</p>
<p xml:lang="nob">Det er også tungt å innrømme i dag, at jeg gikk med tanker og ønsker om at mine foreldre, søsken og andre kvænsktalende måte bli borte bare av den grunn at de snakket kvænsk. Det ville gjøre livet mitt mye lettere å leve. Da ville jeg kunne puste ut, snakke bare norsk, ikke trenge å skjemmes over det skitspråket, men bare være norsk. Det var min store drøm. Men å ønske at sine egne skal dø bort, er vel ikke noe en ung gutt vanligvis gjør? Heldigvis, for meg, oppdaget jeg det positive i mitt språk og min kultur før noen av dem døde!</p>
<p xml:lang="nob">”Terje, kan du ikke ta det språket og dra til Finland?!”</p>
<p xml:lang="nob">Da jeg var kommet i gang med arbeidet med å forklare for mine kolleger i skolen i Porsanger, om hvorfor vi måtte ha kvænsk for elevene i Pyssyjoki, var det én av kollegene som på et skolerådsmøte kom med denne uttalelsen. Læreren var også en profilert politiker, både i kommunen og i fylket. Uttalelsen var på ingen måte radikal. Ingen andre tok til motmæle mot den, verken på det møtet eller i noen andre fora. Snarere tvert i mot. Det var anerkjente holdninger på 1970 og 1980-tallet. (De er vel ganske solide holdninger den dag i dag.)</p>
<p xml:lang="nob">Fortsettelsen følger i neste nummer!</p>
<p xml:lang="nob">Jeg har ikke skrevet noe om den smerten som jeg har opplevd, og opplever, i min <span type="quote" xml:lang="nob">”kamp”</span> for å holde <span type="quote" xml:lang="nob">”hodet over vannet”</span>, for å finne min identitet.</p>
<p xml:lang="nob">Den største smerten som jeg har opplevd, og som jeg opplever gang på gang, vil jeg allikevel ikke nevne her. Den kommer kanskje seinere?</p>
<p xml:lang="nob">Da jeg som 15-åring flytta til Kirkkoniemi/Kirkenes for å gå på realskole og gymnas, var jeg en gutt av meget få ord. Det var ikke fordi jeg ikke hadde noe å si, men jeg hadde ennå da ikke språk til å uttrykke meg med og på. Mitt selvbilde var allerede da så negativt at jeg rett og slett ikke torde å si noe. Etter hvert har jeg lært å snakke norsk tilsynelatende godt, men mitt selvbilde har ikke blitt nevneverdig mer positivt av den grunn.</p>
<p xml:lang="nob">Jeg nevnte litt tidligere tankespråket eller det abstrakte tankespråket om man vil. Jeg har studert psykologi på universitetet i min ungdom, og derfra kan jeg huske at det abstrakte tankespråket utvikler seg på morsmålets grunn, og at det skjer i slutten av tenårene. Ett spørsmål som trenger seg på hos meg, er følgende; Utvikler det abstrakte tankespråket seg positivt dersom man ikke har fått utvikla sitt eget morsmål tilfredsstillende? Dette spørsmålet ble aldri diskutert under psykologistudiet, men jeg har diskutert dette mye i voksen alder. Jeg har den forståelsen at manglende morsmålsutvikling fører til utilfredsstillende utvikling av det abstrakte tankespråket og hukommelsen. Det forklarer mine <span type="quote" xml:lang="nob">”problemer”</span> med å tenke abstrakt, og å huske hva jeg har tenkt, da også hukommelsesevnen utvikler seg på morsmålets grunn. Mitt morsmål fikk aldri lov til å utvikle seg normalt til et fullverdig kommunikasjonsmiddel noe som igjen hemmer min kommunikasjon via det norske språket, da det også er avhengig av morsmålets utvikling.</p>
<p xml:lang="nob">Men jeg fikk da etter mye slit min utdannelse som cand.mag. ved Universitetet i Oslo med fagene psykologi, engelsk, tysk og til slutt finsk.</p>
<p xml:lang="nob">Jeg har vært ansatt i grunnskolen i over 25 år, og må nok innrømme at jeg var den første som fikk i stand undervisning i finsk som et ordinært fag i grunnskolen i Norge, at det var jeg som var den første som begynte med å undervise i kvensk, at det var meg som var den første lederen i den første kvænforeninga i Norge, at det var jeg som var den første lederen i Norske Kveners Forbund/Ruijan kveeniliitto … … og at jeg var den første kven som ble invitert av kongen til slottsball som kven høsten 2005. Jeg må nok også innrømme at det er delvis min <span type="quote" xml:lang="nob">”skyld”</span> at det kvenske språket har blitt løfta opp, og at det er <span type="quote" xml:lang="nob">”i vinden”</span> i dag. Men jeg er ikke alene, det finnes også mange andre medskyldige.</p>
<p xml:lang="nob">I dag er jeg ansatt som undervisningsleder på Kainun institutti – Kvensk institutt.</p>
<p xml:lang="nob"><em type="bold">Arthur Schopenhauer, ( </em><em type="bold">1788 </em> <em type="bold">- </em><em type="bold">1860 </em> <em type="bold">) tysk filosof: </em></p>
<p xml:lang="nob">Enhver sannhet passerer gjennom tre stadier:</p>
<list><p type="listitem" xml:lang="nob">først latterliggjøres den</p>
<p type="listitem" xml:lang="nob">så motarbeides den</p>
<p type="listitem" xml:lang="nob">og så anses den som selvsagt</p>
</list><p xml:lang="nob"><em type="bold">Els Oksaar, (f. 1926) estisksvensk/-tysk professor: </em></p>
<p xml:lang="nob">Å oppdage nye kulturelle og språklige mønstre og på den måten lære å kjenne sitt eget språk og sin egen kultur i speilet av et annet språk og en annen kultur, er å lære å kjenne seg sjøl.</p>
<p xml:lang="nob"><em type="bold">Georg Sauerwein (1831 – 1904): </em></p>
<p xml:lang="nob">Tar man morsmålet fra et folk, så tar man også selvtilliten, kreativiteten, og identiteten fra det, til syvende og sist livsevnen.</p>
<p xml:lang="nob"><em type="bold">Berit Ås: </em></p>
<p type="title" xml:lang="nob">De fem hersketeknikkene, bearbeidet av Terje Aronsen.</p>
<list><p type="listitem" xml:lang="nob">Usynliggjøring: Når kvænene blir glemt, oversett eller overhørt.</p>
</list><list><p type="listitem" xml:lang="nob">Latterliggjøring: Når kvænene blir hånt og flirt av og kalt for kvænfan, kvænjævel, innvandrere o.l.</p>
</list><list><p type="listitem" xml:lang="nob">Tilbakeholdelse av informasjon: Når myndighetene, som en selvfølge, bare henvender seg til norske og samiske institusjoner, og kvænene ikke får høre om og være med på avgjørelser i viktige saker.</p>
</list><list><p type="listitem" xml:lang="nob">Dobbeltavstraffelse: Når både det kvæner gjør og ikke gjør, blir feil. For eksempel det at kvænene ikke har lært sitt morsmål til sine barn, og det at de nå arbeider for å få revitalisert det kvænske språket.</p>
</list><list><p type="listitem" xml:lang="nob">Påføring av skyld og skam: Når kvæner ikke er bra nok fordi de er kvæner, flerkulturelle og flerspråklige og handler deretter. Når kvænene ikke makter å leve etter storsamfunnets vedtatte normer og regler, og blir sittende med skyldfølelse og mindreverdighetsfølelse pga. en hardhendt fornorskningspolitikk som myndighetene var, og er ansvarlige for, og som de har ført i generasjoner.</p>
</list></body></document>
