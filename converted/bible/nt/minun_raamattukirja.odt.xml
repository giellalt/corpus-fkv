<document xml:lang="fkv" id="no_id"><header><title/><genre code="bible"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>2011</year><wordcount>3080</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p xml:lang="nob">'Tor Ivar Torgauten</p>
<p>MINUN RAAMATTUKIRJA</p>
<p xml:lang="nob">Illustreeranu: Annlaug  Auestad</p>
<p xml:lang="nob">Kainunkielinen teksti:  Terje Aronsen</p>
<p type="title">Sisältö</p>
<p xml:lang="nob">6  LUOMINEN</p>
<p>Kaikki maat, tet riemuikkaatta 9</p>
<p xml:lang="nob">10  ABRAHAAMI</p>
<p>En mie yksin kävele 13</p>
<p>14  MOOSES KOHTAA JUMALAN</p>
<p>Jonk' oon turva Jumalassa 17</p>
<p>18  JEESUS SYNTTYY</p>
<p>Lapsen synnytti Beetleheem’ 21</p>
<p>22  JEESUS KAHĐENTOISTAVUOTISENA TEMPPELISSÄ</p>
<p>Pieni olen, mutta mie 25</p>
<p>26  JEESUS JA LAPSET</p>
<p>Armas Jeesus 29</p>
<p xml:lang="nob">30  SAKKEUS</p>
<p>Sakkeus oli pikku mies 33</p>
<p xml:lang="nob">34  BARTIMEUS</p>
<p>Täälä, Jeesus, sinun pienoiset 37</p>
<p>38  JEESUS TYVENTTÄÄ MYRSKYN</p>
<p>Armon lapset 41</p>
<p xml:lang="nob">42  HALVAANTUNNU MIES</p>
<p>Minun likelä, Jumala 45</p>
<p xml:lang="nob">46  LAUPIAS SAMARILAINEN</p>
<p>Minun ensi kehtolaulu 49</p>
<p xml:lang="nob">50  PALMUSUNNUNTAI</p>
<p>Aukaise portin, ovenki 53</p>
<p>54  KIHLATUORESTAI</p>
<p>Jeesuksen nimheen istuma 57</p>
<p>58  PITKÄPERJANTAI JA PÄÄSSIISPÄIVÄ</p>
<p>Päässiisaamu surun viepi 61</p>
<p>62  HELATUORESTAI JA HELLUNTAIPÄIVÄ</p>
<p>Jumala loi auringon, kuun 65</p>
<p>66  UUSI TAIVAS JA UUSI MAA</p>
<p>Jeesuksesta laulan 69</p>
<p>Laita 6</p>
<p type="title" xml:lang="nob">LUOMINEN</p>
<p>Jumala oon se joka oon luonu kaikki. Auringon ja kuun, veđet ja kalat, maan ja kukat, elläimet ja linnut. Jumala loi net. Hän sanoi ette niin se piti tulla. Niin se tuli. Jumala näki ette se oli hyvä. Hän oon luonu sen meile. Viimiseksi Jumala loi kaikista sieviimän. Hän loi miehen ja vaimon. Jumala oon iso ja mahtaava.</p>
<p>1 Moos 1,1-2,4</p>
<p>Laita 8</p>
<p type="title">RUKKOUS</p>
<p>Rakas Jumala, kiitän ette olet luonu minun.</p>
<p>Sie halusit ette mie piđin synttyyt. Olen varma siitä ette sie olet ylppee minusta. Kiitoksii elämästä.</p>
<p>Laita 9</p>
<p type="title">Kaikki maat, tet riemuikkaatta</p>
<p>Kaikki maat, tet riemuikkaatta,</p>
<p>kansat, Herraa palvelkkaa!</p>
<p>Hänen tykö tulla saatta,</p>
<p>syđämestä veisakkaa.</p>
<p>Kiitosvirsi kohokhoon,</p>
<p>riemun huuto kaikukhoon!</p>
<p>Tyyhästä hän, Mestarimma,</p>
<p>meihinki loi elämän.</p>
<p>Armon näkhöön heräsimmä,</p>
<p>ruumhiin, hengen antoi hän.</p>
<p>Kristus meiđät verelänsä</p>
<p>osti uutheen elämhään.</p>
<p>Viettäkkäämme kiitosjuhlaa,</p>
<p>tulkkaa Herran huonheesseen!</p>
<p>Hyvvyyđessäns Herra tuhlaa</p>
<p>laupeutta lapsilens.</p>
<p>Kautta sukupolvitten</p>
<p>kestää armo Kristuksen</p>
<p>Laita 10</p>
<p type="title" xml:lang="nob">ABRAHAAMI</p>
<p>Jumala saarnaa Abrahaamille. Jumala luppaa ette Abrahaami ja Saara tulhaan saamhaan lapsen. ”Laske tähđet,” Jumala sannoo Abrahaamille. ” Niin monta ja niin iso tullee sinun peret olemhaan.” Abrahaami luottaa Jumalhaan.</p>
<p>Abrahaami ja Saara vanhethaan. Saara sannoo: ”Nyt met olema liian vanhaat saamhaan lasta.” Hän ei usko ette Jumala jaksaa pittäät luppausta.</p>
<p>Saara yllättyy. Het saađhaan pojan. Het annethaan hänele nimen Iisakki. Kaikki oon mahđolista Jumalalle. Jumala anttaa mitä hän luppaa.</p>
<p>1 Moos 15,1-7; 18,1-15 ja 21,1-7</p>
<p>Laita 12</p>
<p type="title">RUKKOUS</p>
<p>Rakas Jumala, kiitän ette sie annat mitä luppaat. Vaikka kaikki näyttää vaikkeelta, ei se ole vaikkee sinule. Kiitän ette mie saatan luottaat sinhuun.</p>
<p>Laita 13</p>
<p type="title">En mie yksin kävele</p>
<p>En mie yksin kävele, kävele, kävele.</p>
<p>En mie yksin kävele, Jeesus sannoo näin:</p>
<p>Olen kansas’ kaikki päivät, kaikki päivät.</p>
<p>Olen kansas’ aijan lopphuun saakk’.</p>
<p>Laita 14</p>
<p type="title">MOOSES KOHTAA JUMALAN</p>
<p>Mooses paimenttaa lamphaita ja keituriita. Yhtenä päivänä Mooses näkkee jotaki mitä hän ei koskhaan tule unheettamhaan. Hän näkkee penshaan mikä pallaa. Mutta pensas ei pala pois.</p>
<p>Mooses mennee likemäksi. Hän kuulee ette joku huuttaa hänele: ”Mooses, Mooses. Älä tule likemäksi! Riisu kengät! Sie olet pyhälä maala.”</p>
<p>Mooses pölästyy. Hän pannee käđet silmiin etheen. Hän ei tohđi kattoot Jumalaa. Jumala oon pyhä.</p>
<p>Jumala sannoo: ”Mooses, vie minun kansan Egyptistä!”</p>
<p>Laita 16</p>
<p type="title">RUKKOUS</p>
<p>Rakas Jumala, sie olet Abrahaamin Jumala. Sie olet Mooseksen Jumala, ja sie olet minun Jumala. Kiitän ette sie halluut olla minun kansa, sie joka olet pyhä Jumala.</p>
<p>Laita 17</p>
<p type="title">Jonk' oon turva Jumalassa</p>
<p>Jonk' oon turva Jumalassa,</p>
<p>Turvassa oon paremassa,</p>
<p>Ko oon tähti taivahalla,</p>
<p>Lintu emon siiven alla.</p>
<p>Herra hoittaa omiansa</p>
<p>Siionissa armolansa,</p>
<p>Aina heile tarpheet anttaa,</p>
<p>Käsilänsä heitä kanttaa.</p>
<p>Iloitte siis auttaajastas,</p>
<p>Pieni lauma, Jumalastas!</p>
<p>Sanalans’ hän kaikki saattaa,</p>
<p>Vastustaajat, maahan kaattaat.</p>
<p>Käykhöön myöđen taikka vasthaan,</p>
<p>Eipä Isä heitä lastans’,</p>
<p>Kaikk' oon hänen aikehensa</p>
<p>Tosionneks’ omilensa.</p>
<p>Laita 18</p>
<p type="title">JEESUS SYNTTYY</p>
<p>Oli yö Betleheemissä. Paimenet olthiin kentälä paimentamassa lamphaita. Äkkiä seissoo enkeli heiđän eđessä. Paimenet pölästythään. Enkeli sannoo: ”Älkkää pölästykkää. Tääpänä oon syntyny Vapahtaaja. Hän makkaa soimessa.”</p>
<p>Siinä samassa taivas oon täynä enkeliitä. Het laulethaan: ”Kunnia olkhoon Jumalalle korkkeuksissa. Maassa rauha.”</p>
<p>Paimenet menhään Betleheemhiin hakemhaan. Het löyđethään lapsen soimessa. Kaikki oon iloiset. Jumalan Poika oon tullu ihmisile.</p>
<p>Luuk. 2,1-19</p>
<p>Laita 20</p>
<p type="title">RUKKOUS</p>
<p>Rakas Jeesus, sie olet Jumalan Poika. Kiitän ette sie synnyit meiđän maala. Kiitän ette sie tulit ihmiseksi niin ko mieki. Kiitän ette saan olla yhđessä sinun kansa.</p>
<p>Laita 21</p>
<p type="title">Lapsen synnytti Beetleheem’</p>
<p>Lapsen synnytti Beetleheem’, Beetleheem’,</p>
<p>Nyt ihastui Jerusaleem’,</p>
<p>Halleluja, halleluja.</p>
<p>Hänen panthiin soimheen makkaamhaan, makkaamhaan,</p>
<p>Enkelit taivhaan laulamhaan,</p>
<p>Halleluja, halleluja.</p>
<p>Saabasta kolme kuningast’, kuningast’,</p>
<p>Kulttaa, mirhaa ja suittutust’</p>
<p>Halleluja, halleluja.</p>
<p>Laita 22</p>
<p type="title">JEESUS KAHĐENTOISTAVUOTISENA TEMPPELISSÄ</p>
<p>Jeesus oon kaksitoista vuotta vanhaa. Hän oon Maarian ja Jousepin kansa päässiispiđoissa Jerusaleemissa. Pittoin jälkhiin Maaria ja Jouseppi menhään kothiin. Het luulhaan ette Jeesus kävelee ystäviitten kansa. Mutta Jeesus ei ole myötä.</p>
<p>Maaria ja Jouseppi pölästythään. Het hajethaan. Het menhään takasin Jerusaleemhiin. Sieltä het löyđethään Jeesuksen Jumalan talosta. Hän oon puhumassa niitten kansa jokka oon sielä opettamassa. Jeesus sannoo: ”Mie häyđyn olla minun Isän talossa.”</p>
<p>Jeesus lähtee Maarian ja Jousepin kansa kothiin.</p>
<p>Luuk 2,41-52</p>
<p>Laita 24</p>
<p type="title">RUKKOUS</p>
<p>Rakas Jeesus, kiitän ette sie kohtaat minun kirkossa. Sielä mie opastun sinhuun. Kiitän kirkon eđestä. Sielä oon hyvä olla.</p>
<p>Laita 25</p>
<p type="title">Pieni olen, mutta mie</p>
<p>Pieni olen, mutta mie</p>
<p>halluun olla Jeesuksen,</p>
<p>joka kuulee; näkkee ko</p>
<p>rukkoilen.</p>
<p>Halluun olla siivoki,</p>
<p>vaan en tasan onnistu.</p>
<p>Jos sie suutut, pyyđän näin:</p>
<p>Antheeksi!</p>
<p>Jeesus, hyvä olet sie</p>
<p>kärsit minun eđestän’,</p>
<p>olen sinun rakkhaus.</p>
<p>Ikuisest’.</p>
<p>Laita 26</p>
<p type="title">JEESUS JA LAPSET</p>
<p>Jeesuksen tykö kannethaan paljon lapsii. Jeesuksen ystävät, joita hän sannoo opetuslapsiksi, ajethaan lapset pois. Het sanothaan ette lapset kiusathaan.</p>
<p>Jeesus suuttuu. Hän puhhuu ankarasti omile opetuslapsile. ”Antakkaa lasten tulla minun tykö. Lapset piđethään olla minun tykönä. Jumalan valtakunta kuuluu lapsile.”</p>
<p xml:lang="nob">Mark 10,13-16</p>
<p>Laita 28</p>
<p type="title">RUKKOUS</p>
<p>Rakas Jumala, kiitän ette sie otit minun vasthaan silloin ko minun kastethiin. Kiitän ette mie olen sinun lapsi. Mie saan nimittäät sinun Isäksi. Mie kuulun sinule.</p>
<p>Laita 29</p>
<p type="title">Armas Jeesus</p>
<p>Armas Jeesus, laskit käđet</p>
<p>varovasti lasten pääl’,</p>
<p>ja sie pyysit ystäviltä</p>
<p>lapset tykös' laskemhaan.</p>
<p>Itte jäit sie Herran talhoon</p>
<p>sinne ko sun äiti vei.</p>
<p>Anna minun muistaat sitä</p>
<p>sinun sanan kuulessain.</p>
<p>Kastheesseen sie kuttuit minun</p>
<p>sillon kerran pienenä.</p>
<p>Kellastunko, puttoonkoki?</p>
<p>Auta minnuu kassuumhaan!</p>
<p>Auta minnuu oppimahan</p>
<p>rakastamhaan sannaasi,</p>
<p>ette mieki ystäviitten</p>
<p>kansa polvistella saan!</p>
<p>Sitte mailmale ko menen,</p>
<p>yksin mie en olekhaan.</p>
<p>Vaara uhkaa matkalaki,</p>
<p>tieđän sielä olet sie.</p>
<p>Turvaliset oon sun käđet,</p>
<p>koko minun perheele.</p>
<p>Olema niin ikuisesti,</p>
<p>niin ko täälä, yhđessä.</p>
<p>Laita 30</p>
<p type="title" xml:lang="nob">SAKKEUS</p>
<p>Sakkeus oon tullimies. Hänelä oon paljon rahhaa. Paljon niistä rahoista hän oon ottanu toisilta.</p>
<p>Yhtenä päivänä Jeesus tullee kaupunkhiin. Sakkeuksella oon halu nähđä Jeesuksen. Hän kiikkuu puuhun. Jeesus näkkee Sakkeuksen ja sannoo hänele: ”Mie halluun tulla sinun kothiin.” Usseet suututhaan. Het sanothaan: ”Jeesus oon kylässä ihmisen tykönä johon ei saata luottaat.” Jeesus sannoo: ”Mie olen tullu antamhaan ihmisille antheeksi.”</p>
<p>Sakkeus oon iloinen. Sakkeus anttaa takasin kaikki mitä hän oon ottanu toisilta.</p>
<p>Luuk 19,1-10</p>
<p>Laita 32</p>
<p type="title">RUKKOUS</p>
<p>Rakas Jeesus, kiitän ette sie tykkäät minusta. Kansa sillon ko olen tehny jotaki mistä toiset ei tykätäl</p>
<p>Kiitän ette sie tasan annat minule antheeksi. Kiitän ette sie halluut olla minun ystävä.</p>
<p>Laita 33</p>
<p type="title">Sakkeus oli pikku mies</p>
<p>Sakkeus hän oli pikku mies.</p>
<p>Mutt’ miksi justhiin hänestä laulu nyt?</p>
<p>Mitä hän oon tehny? Ei, hän muuta vain,</p>
<p>vain kiikkui puuhun, niin korkkeele.</p>
<p>Ei ollukhaan kummalista se.</p>
<p>Ko Sakkeus, pikku, hän tiesi sen</p>
<p>ette korkkeelta hänki nähđä sais</p>
<p>ja kiikkui puuhun, niin korkkeele.</p>
<p>Puun lalvasta hän jo näkiki</p>
<p>Mutt‘ pölkäsi hän sieltä puttoovans</p>
<p>Ja hän luuli ettei kukhaan sielä näkisi</p>
<p>Yht’ miestä sielä istuuvan lalvassa.</p>
<p>Näin istuu Sakkeus lalvassa</p>
<p>ja luulee ette hän hyvin piilossa oon</p>
<p>siks‘ ko Jeesus tullee ja sannoo näin:</p>
<p>Tule alas sieltä turvasta lalvasta.</p>
<p>Laita 34</p>
<p type="title" xml:lang="nob">BARTIMEUS</p>
<p>Bartimeus oon sokkee. Hän kerjää. Bartimeus kuulee ette Jeesus oon tulemassa sivvu. Hän huuttaa kovin: ”Jeesus, auta minnuu. Kyrie eleison. Jeesus, sie Taavetin poika. Armatta minnuu.”</p>
<p>Ihmiset toruthaan häntä. Het sanothaan: ”Ole vaiti!” Bartimeus huuttaa vielä kovemin.</p>
<p>Jeesus toppaa. Jeesus kyssyy: ”Mitä sie halluut ette mie piđän tehđä sinule?” Bartimeus sannoo: ”Mie halluun nähđä.” Heti Bartimeus saattaa nähđä. Hän lähtee Jeesuksen myötä.</p>
<p xml:lang="nob">Mark 10, 46-52</p>
<p>Laita 36</p>
<p type="title">RUKKOUS</p>
<p>Rakas Jeesus, sie toppasit kuuntelemhaan ko Bartimeus huusi. Kiitän ette kuuntelet minnuuki. Vaikka mie en sano mithään, sie tieđät mitä mie halluun pyyttäät. Kiitän ette saatan pyyttäät kaikkee.</p>
<p>Laita 37</p>
<p type="title">Täälä, Jeesus, sinun pienoiset</p>
<p>Täälä, Jeesus, sinun pienoiset</p>
<p>jokka sinun tallhiin haluthaan.</p>
<p>Anna sielule ja mielele</p>
<p>sen tieđon tiestä tallihin!</p>
<p>Met sinun tykös laulain</p>
<p>jalastas’ pölyn suutelem’</p>
<p>Autuas aika, armas yö</p>
<p>ko synnyit meile, aartheema.</p>
<p>Met tokassa ja rivissä</p>
<p>seisoma soimen ympäri</p>
<p>Auta meiđät, kaikki pienoiset,</p>
<p>sun kruunun tykö taivhaasseen.</p>
<p>Laita 38</p>
<p type="title">JEESUS TYVENTTÄÄ MYRSKYN</p>
<p>Opetuslapset menhään Jeesuksen kansa venheelä merele. Oon juuri tyven. Jeesus nukkuu takana venheessä.</p>
<p>Äkkiä tullee kova tuuli. Paarot tulhaan isoiksi. Net lyöđhään yli venheen. Opetuslapset pöläthään. Het herätethään Jeesuksen ja huuđethaan: ”Met olema vajjoomassa!” Jeesus sannoo: ”Miksi tet pölkkäättä? Miehän olen täälä.”</p>
<p>Jeesus huuttaa tuulele ja paaroile: ”Olkkaa rauhassa!” Sää muuttuu juuri tyveneksi. Opetuslapset hunteerathaan. Venet jatkaa seilaamista rauhalisesti.</p>
<p xml:lang="nob">Matt 8, 23-27</p>
<p>Laita 40</p>
<p type="title">RUKKOUS</p>
<p>Rakas Jeesus, Sinun opetuslapset pölästythiin niistä korkkeista paaroista. Mieki pölkkään. Joskus mie pölkkään kovasti. Kiitän ette sie olet minun tykönä ko pölkkään. Mie olen turvassa sinun tykönä.</p>
<p>Laita 41</p>
<p type="title">Armon lapset</p>
<p>Armon lapset kaikki täälä</p>
<p>pankkaa pois jo murheena.</p>
<p>Ei oo syytä surhuun meilä.</p>
<p>Kallis oonpi onnema.</p>
<p>Koska syntyi lapsukainen</p>
<p>Betleheemin tallissa,</p>
<p>siitä ilo enkeliile</p>
<p>Tuli kansa taivhaassa.</p>
<p>Tämä lapsi, josta paljon</p>
<p>profeetat jo ennusti.</p>
<p>Tuotti meile suuren ilon,</p>
<p>elämän ko lahjoitti.</p>
<p>Hän se kantoi sairhautemma,</p>
<p>sauvan särki vaattiijan.</p>
<p>Ko Hän meiđän eđestämmä</p>
<p>lain jo täytti raskahan.</p>
<p>Ei nyt ennää voikhaan kanttaat</p>
<p>laki meiđän päälemä.</p>
<p>Eikä muista Isä taivhaan</p>
<p>paljoutta synttiimä.</p>
<p>Vaikka vielä heikkouđessa</p>
<p>joku joutuis vikoihin.</p>
<p>Isä löyttää Pojassansa</p>
<p>täyđen makson niistäki.</p>
<p>Ko nyt Poika Isälensä</p>
<p>näyttää haavat ruumhiissans.</p>
<p>Mielistyypi Isä niihin,</p>
<p>vikkaama ei muistakhaan.</p>
<p>Vaan Hän armon laajhaan merheen</p>
<p>syntimä pois upottaa.</p>
<p>Lapsilens näin laupeuđen</p>
<p>Isä rakas osoittaa.</p>
<p>Senpä tähđen Siionissa</p>
<p>ilon ääni kuuluupi.</p>
<p>Ko näin Isä lapsilensa</p>
<p>vaphaan armon anttaapi.</p>
<p>Laita 42</p>
<p type="title" xml:lang="nob">HALVAANTUNNU MIES</p>
<p>Jeesus oli kylässä yhđessä talossa Kapernaumissa. Sielä oli täynä ihmissii joka paikassa. Kaikila oli halu kohđata Jeesusta.</p>
<p>Nelje miestä tulhaan sairhaan ystävän kansa Jeesuksen tykö. Hän ei saata liikkuut. Hän oon halvaantunnu. Het kannethaan häntä paarila. Miehet laitethaan reijän katthoon. Het laskethaan halvaantunheen ystävän alas Jeesuksen etheen. Jeesus tekkee hänen tervheeksi. Jeesus sannoo: ”Ota paarin ja mene kothiin.” Heti mies noussee.</p>
<p>Kaikin ihmetelhään. Het sanothaan: ”Tämmöistä emmä ole koskhaan nähnheet.”</p>
<p xml:lang="nob">Mark 2, 1-12</p>
<p>Laita 44</p>
<p type="title">RUKKOUS</p>
<p>Rakas Jeesus, rukkoilemma sinule ko olema sairhaat. Sie kuuntelet meitä, ja sie piđät meistä, ja sie autat meitä. Jos sairastun, mie muistelen sen sinule heti. Kiitän ette met saama tulla sinun tykö.</p>
<p>Laita 45</p>
<p type="title">Minun likelä, Jumala</p>
<p>Minun likelä, Jumala.</p>
<p>Minun likelä, Jumala.</p>
<p>Minun likelä, Jumala.</p>
<p>Likelä, Jumala.</p>
<p>Ko mie itkelen, Jumala.</p>
<p>Ko mie itkelen, Jumala.</p>
<p>Ko mie itkelen, Jumala.</p>
<p>Likelä, Jumala.</p>
<p>Ko mie rukkoilen, Jumala.</p>
<p>Ko mie rukkoilen, Jumala.</p>
<p>Ko mie rukkoilen, Jumala.</p>
<p>Likelä, Jumala.</p>
<p>Ko mie laulelen, Jumala.</p>
<p>Ko mie laulelen, Jumala.</p>
<p>Ko mie laulelen, Jumala.</p>
<p>Likelä, Jumala.</p>
<p>Minun likelä, Jumala.</p>
<p>Minun likelä, Jumala.</p>
<p>Minun likelä, Jumala.</p>
<p>Likelä, Jumala.</p>
<p>Laita 46</p>
<p type="title" xml:lang="nob">LAUPIAS SAMARILAINEN</p>
<p>Yksi mies joka tiettää paljon Jumalasta, kyssyy Jeesukselta:</p>
<p>”Kuka oon minun likimäinen?” Jeesus muistelee muisteluksen:</p>
<p>Yksi mies kävelee tielä Jerusaleemista Jerikhoon. Röyvärit hyökäthään hänen pääle. Het lyöđhään häntä. Het jätethään hänen puolikuolheena siihen tiele.</p>
<p>Usseet menhään sivvu. Heilä ei ole aikkaa auttaat. Sitte tullee mies Samariasta. Hän toppaa auttamhaan. Niin piđättä tetki tehđä, sannoo Jeesus.</p>
<p>Luuk 10,25-37</p>
<p>Laita 48</p>
<p type="title">RUKKOUS</p>
<p>Rakas Jeesus, ei se saa olla niin ette mie saan kävelä sivvu ko muutampi tarttee minnuu. Sie autat meitä. Niin metki autama toissii.</p>
<p>Laita 49</p>
<p type="title">Minun ensi kehtolaulu</p>
<p>Ensi laulu minkä kuula sain,</p>
<p>Oli mamman kehtolaulu.</p>
<p>Sanat pehmeiset meni syđämheen,</p>
<p>Ja itku siihen loppui.</p>
<p>Net lullathiin minun pehmeesti,</p>
<p>Niin rauhalisesti unheen.</p>
<p>Tien sievän mulle näytethiin</p>
<p>Sinne meiđän pienheen talhoon.</p>
<p>Tie muistuu mulle vielä nyt</p>
<p>Ko silmät kiini panen.</p>
<p>Siinä enkeli seissoo naurain</p>
<p>Niin kaunihisti mulle.</p>
<p>Ko väsynheenä illala</p>
<p>Panen maata rauhalisesti,</p>
<p>Kuuluu kuiskaus mamman hauđasta;</p>
<p>Minun ensi kehtolaulu.</p>
<p>Laita 50</p>
<p type="title" xml:lang="nob">PALMUSUNNUNTAI</p>
<p>Jeesus rattastaa aasila. Hän oon menossa Jerusaleemhiin.</p>
<p>Paljon ihmissii seissoo pitkin tietä. Heilä oon halu nähđä Jeesuksen. Het haluthaan kiittäät ja ylistäät häntä. Het heilutethaan palmunoksia ja laulethaan: ”Hosianna, Taavetin poika. Siunattu olkhoon hän joka tullee Herran nimessä.” Het oon iloiset, ja het panhaan omat vaattheet tien pääle Jeesuksen etheen.</p>
<p>Jeesus itte oon sekä iloinen ette surulinen. Jeesus tiettää ette heti hän tullee kuolemhaan.</p>
<p>Luuk 19, 28-42</p>
<p>Laita 52</p>
<p type="title">RUKKOUS</p>
<p>Rakas Jeesus, mieki halluun kiittäät ja ylistäät sinnuu. Palmunoksii minula ei ole, mutta mie saatan klapata kässii ja laulaat.</p>
<p>Laita 53</p>
<p type="title">Aukaise portin, ovenki</p>
<p>Aukaise portin, ovenki,</p>
<p>Käy Herraa vasthaan nöyrästi,</p>
<p>Ko itte taivhaan kuningas</p>
<p>Sun tahtoo olla vierahas.</p>
<p>Hyvvyyđen Jeesus myötä tuo</p>
<p>Ja kaiken armon sulle suo.</p>
<p>Kruununsa oon vanhurskhaus</p>
<p>Ja valtikkansa laupeus.</p>
<p>Käy, Herra Jeesus, tyköni,</p>
<p>Teh’ syđämeni tuvaksi.</p>
<p>Sie sinne armo, auttuus tuo,</p>
<p>Sun asunto sen olla suo.</p>
<p>Laita 54</p>
<p type="title">KIHLATUORESTAI</p>
<p>Jeesus pittää päässiistä opetuslapsiin kansa. Ko het oon syömässä, Jeesus ottaa leivän kätheen. Hän sannoo: ”Tämä oon minun ruumis.” Jeesus jakkaa leivän kappalheiksi. Kaikin saađhaan syöđä.</p>
<p>Jälkhiin sitä Jeesus ottaa mukin viinii. Hän nostaa sen ylös. Hän sannoo: ”Tämä oon minun veri.” Kaikin saađhaan juođa viinistä.</p>
<p>Tämä oli viimi kerta ko Jeesus ja opetuslapset syöthiin yhđessä.</p>
<p xml:lang="nob">Matt 26, 17-29.</p>
<p>Laita 56</p>
<p type="title">RUKKOUS</p>
<p>Rakas Jeesus, kiitän siitä ette mieki saan syöđä sinun kansa. Sie sanot: ”Tule syömhään.” Sie annat minule leippää ja viinii. Mie syön, ja mie juon. Kiitän ette sie annat meile ehtoolisen.</p>
<p>Laita 57</p>
<p type="title">Jeesuksen nimheen istuma</p>
<p>Ennen ruokkaa:</p>
<p>Jeesuksen nimheen istuma</p>
<p>Ja syömä, juoma sanassas’</p>
<p>Jumalan armo, hyöty meil’</p>
<p>Nyt saama ruokkaa nimessäs’.</p>
<p xml:lang="nob">Aamen</p>
<p>Jälkhiin ruokkaa:</p>
<p>Ruvan ja juoman meile toit,</p>
<p>Ja siunasit net sanalas’.</p>
<p>Isämä käsi leivän toi,</p>
<p>Opeta meiđät kiittämhään.</p>
<p>Laita 58</p>
<p type="title">PITKÄPERJANTAI JA PÄÄSSIISPÄIVÄ</p>
<p>Jeesus kuolee ristilä. Opetuslapset itkethään. Het oon suruliset ja arat. Muutamat ystävistä otethaan Jeesuksen alas ristiltä. Het panhaan hänen hauthaan. Hauđan etheen het kaađethaan ison kiven.</p>
<p>Varhain aamula muutamat vaimoihmiset tulhaan hauđale. Het kohđathaan enkelin. Hauta oon auki. Jeesus ei ole hauđassa. Hauta oon tyyhä.</p>
<p>Enkeli sannoo: ”Jeesus oon noussu kuolemasta. Menkkää muistelemhaan toisile.” Opetuslapset tulhaan iloiseksi.</p>
<p>Joh 19, 17-30 ja Matt 28, 1-10.</p>
<p>Laita 60</p>
<p type="title">RUKKOUS</p>
<p>Rakas Jeesus, sinun opetuslapset sanothaan ette sie nousit hauđasta. Het sanothaan sie olet väkkeevämpi ko kuolema. Sie voitit kuoleman yli. Mie olen iloinen siitä ette sie elät. Kiitän ette saan elläät sinun kansa.</p>
<p>Laita 61</p>
<p type="title">Päässiisaamu surun viepi</p>
<p>Päässiisaamu surun viepi,</p>
<p>surun viepi ikuisesti;</p>
<p>Meile oon tuonu nävön ja hengen</p>
<p>Nävön ja hengen koitossa.</p>
<p>Päässiisaamu surun viepi,</p>
<p>surun viepi ikuisesti.</p>
<p>Pelastaaja noussu oon jo,</p>
<p>noussu hän oon jo koitossa!</p>
<p>Helvetti suuttuu, taivas se muuttuu</p>
<p>taivas se muuttuu iloiseksi.</p>
<p>Pelastaaja noussu oon jo,</p>
<p>noussu hän oon jo koitossa!</p>
<p>Sovittaajan laulu kaikkuu,</p>
<p>laulu kaikkuu ikuisesti.</p>
<p>Paratiishiinki verensä kautta</p>
<p>verensä kautta pääsemä.</p>
<p>Sovittaajan laulu kaikkuu,</p>
<p>laulu kaikkuu ikuisesti.</p>
<p>Laita 62</p>
<p type="title">HELATUORESTAI JA HELLUNTAIPÄIVÄ</p>
<p>Jeesus oon opetuslapsiin kansa korkkeela vaarala. Jeesus sannoo: ”Mie menen minun Isän tykö taivhaasseen. Tet että tule näkemhään minnuu ennää. Älkkää pöljäkkää, sillä mie tulen tasan olemhaan teiđän tykönä. Tet piđättä muistela minusta koko mailmale. Pyhä Henki tullee auttamhaan teitä.”</p>
<p>Jeesus kattoo heiđän silmiin eđestä. Kaksi miestä valkkeissa vaattheissa seisothaan heiđän tykönä. Het sanothaan: ”Jeesus tullee takasin. Kerran tet tuletta näkemhään hänen.”</p>
<p>Helluntaipäivänä tullee Pyhä Henki opetuslapsile. Opetuslapset alethaan muistelemhaan Jeesuksesta. Usseita kastethaan sinä päivänä.</p>
<p>Laita 64</p>
<p type="title">RUKKOUS</p>
<p>Rakas Jeesus, mie en näje sinnuu. Mutta sie näjet tasan minun. Sie olet minun tykönä joka paikassa. Mie saatan muistela sinusta koko minun ruumhiila. Mie saatan hypiskellä ja laukoskella ja tansiskella sinule. Kiitän Pyhästä Hengestä joka johtaa minnuu ja auttaa minnuu.</p>
<p>Laita 65</p>
<p type="title">Jumala loi auringon, kuun</p>
<p>Jumala loi auringon, kuun</p>
<p>ja järvet ja puut, ihmiset kans.</p>
<p>Jumalan oon taivas ja maa.</p>
<p>Herraa met tahđoma kiittäät.</p>
<p>Herrale riemula</p>
<p>laulama kiitosta.</p>
<p>Herra, met kiitämä nimme-e-sti.</p>
<p>Jeesuksellehan virret soi,</p>
<p>Jeesukselle virtema soi</p>
<p>hän kuolemalla elämän toi.</p>
<p>Tykönä hän täälä nyt oon.</p>
<p>Herraa met tahđoma kiittäät.</p>
<p>Herrale riemula</p>
<p>laulama kiitosta.</p>
<p>Herra, met kiitämä nimme-e-sti.</p>
<p>Henkensä hän heikoile toi</p>
<p>ja lämmintä hän meileki loi.</p>
<p>Taivaski nyt täälä jo oon.</p>
<p>Herraa met tahđoma kiittäät.</p>
<p>Herrale riemula</p>
<p>laulama kiitosta.</p>
<p>Herra, met kiitämä nimme-e-sti.</p>
<p>Laita 66</p>
<p type="title">UUSI TAIVAS JA UUSI MAA</p>
<p>Yhtenä päivänä Jeesus tullee takasin. Sillon hän tullee luomhaan uuđen taivhaan ja uuđen maan. Johanes näkkee minkälainen se tullee olemhaan. Jumala sen näyttää hänele. Se tullee olemhaan kaunis nähtävyys. Kaikki oon tyhä hyvvää. Kaikin oon iloiset. Ei yksikhään ole surulinen. Ei yksikhään ole sairas. Ei yksikhään pölkkää. Kaikila oon hyvvii ystäviitä.</p>
<p>Katto, kunka loistaava se tullee olemhaan ko Jeesus tullee takasin!</p>
<p xml:lang="nob">Ilm 21, 1-27.</p>
<p>Laita 68</p>
<p type="title">RUKKOUS</p>
<p>Rakas Jeesus, kiitän ette paha ei tule olemhaan täälä ijänkaikkisesti. Kiitän ette sie kerran tulet takasin luomhaan uutta taivasta ja uutta mailmaa. Tule heti, Jeesus. Iloitten siihen asti ko sie tulet.</p>
<p type="title">Jeesuksesta laulan</p>
<p>Jeesuksesta laulan,</p>
<p>Jeesuksesta vaan,</p>
<p>:/: Jolta syyni suuret</p>
<p>Antheeks’ sain ja saan. :/:</p>
<p>Hän mun syyni suuret</p>
<p>Poisti vereläns’,</p>
<p>:/: Otti synnin orjan</p>
<p>Armhoon, elämhään. :/:</p>
<p>Katkoi verkot valheen,</p>
<p>Kahlheet kuoleman,</p>
<p>:/: Fangit vapautti</p>
<p>Laps’ oon Jumalan. :/:</p>
<p>Lapsi oma Herran,</p>
<p>Taivhaan kuninkhaan,</p>
<p>:/: Kruunun perin kerran,</p>
<p>Valtakunnan saan. :/:</p>
<p>Pääsen asukkhaaksi</p>
<p>Kultakaupunkhiin,</p>
<p>:/: Vieđhään vierahaksi</p>
<p>Häihin ijäishiin. :/:</p>
<p>Tämän kaiken tuottaa</p>
<p>Usko Jeesuksheen.</p>
<p>:/: Ken ei tahtois luottaat</p>
<p>Herrhaan sellaisheen. :/:</p>
<p>Laita 70</p>
<p type="title">Isä meiđän</p>
<p>Isä meiđän joka olet taivhaassa!</p>
<p>Pyhitetty olkhoon sinun nimi;</p>
<p>Likenykhöön sinun valtakunta;</p>
<p>Tapattukhoon sinun tahto,</p>
<p>Niin maassa, niinko taivhaassa;</p>
<p>Anna meile tänä päivänä meiđän jokapäiväsen leivän;</p>
<p>Ja anna meile meiđän synnit antheeksi,</p>
<p>Niinko metki annama antheeksi meiđän velvolisile;</p>
<p>Äläkä johđata meitä kiussauksheen;</p>
<p>Mutta päästä meiđät pahasta.</p>
<p>Sillä sinun oon valtakunta,</p>
<p>Ja voima,</p>
<p>Ja kunnia ijänkaikkisesti.</p>
<p xml:lang="nob">Aamen.</p>
<p>Laita 72</p>
<p xml:lang="nob">Copyright © 2011 IKO-Forlaget AS, Oslo</p>
<p xml:lang="nob">www.iko-forlaget.no</p>
<p xml:lang="nob">Illustrasuunit:  Annlaug Auestad</p>
<p xml:lang="nob">Nuotinlatoma:   Göran Lilliestrøm</p>
<p xml:lang="nob">Desaini:  Kari Steinnes Christoffersen</p>
<p>Käänös ja sovitus kainuksi:   Terje Aronsen</p>
<p>Julkaistu näitten kuurola:  Nord-Hålogaland bispedømme, Kirkerådet ja Kainun institutti - Kvensk institutt.</p>
<p xml:lang="nob">Präntätty 130 g Artic Volume white paperille 07 Gruppen AS:ssa, 2011</p>
<p xml:lang="nob">ISBN 978-82-8249-036-8</p>
<p type="title">Laulut:</p>
<p>Kaikki maat, tet riemuikkaatta  T: Johann Franck M: Ruottista S: Terje Aronsen</p>
<p>En mie yksin kävele  T: ja N: © Hans Blennow Arlöv. K: Terje Aronsen</p>
<p>Jonk' oon turva Jumalassa  T: Lina Sandell N: Ruottista S: Terje Aronsen</p>
<p xml:lang="nob">Lapsen synnytti Beetleheem’  T: Latina 1300-luvulta Ruiðaksi: N.F.S. Grundtvig N: Tysk 1400-luvulta K ja S: Terje Aronsen</p>
<p>Pieni olen, mutta mie  T: Anna Jonassen N: Oscar Ahnfeldt K: Terje Aronsen</p>
<p xml:lang="nob">Armas Jeesus  T: F.M. Franzen N: J.J. Rousseau / J.B. Cramer K: Terje Aronsen</p>
<p xml:lang="nob">Sakkeus oli pikku mies  T: og N: Kristin Solli Schøien K: Terje Aronsen</p>
<p xml:lang="nob">Täälä, Jeesus, sinun pienoiset  T: H.A. Brorson N: J.A.P. Schulz K: Terje Aronsen</p>
<p xml:lang="nob">Armon lapset  T: N: S: Terje Aronsen</p>
<p xml:lang="nob">Minun likelä, Jumala  T: og N: Negro Spiritual K: Terje Aronsen</p>
<p xml:lang="nob">Minun ensi kehtolaulu  T: Per Sivle N: Lars Søraas K: Terje Aronsen</p>
<p xml:lang="nob">Aukaise portin, ovenki  T: Georg Weissel N: Ruottista S: Terje Aronsen</p>
<p xml:lang="nob">Jeesuksen nimheen istuma  T: Nils Bredal N: Lois Bourgeois K: Terje Aronsen</p>
<p xml:lang="nob">Päässiisaamu surun viepi  T: N.F.S. Grundtvig N: Ludvig M. Lindeman K: Terje Aronsen</p>
<p xml:lang="nob">Jumala loi auringon, kuun  T: Britt G. Hallqvist M: Egil Hovland S: Terje Aronsen</p>
<p xml:lang="nob">Jeesuksesta laulan  T: Simo Oskari Korpela N: Martti Hela S: Terje Aronsen</p>
</body></document>
