<document xml:lang="fkv" id="no_id"><header><title/><genre code="bible"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><translated_from xml:lang="nob"/><year>2008</year><wordcount>519</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p xml:lang="nob"><em type="italic">Tekster til 50 års jubileet for Børselv kirke </em></p>
<p><em type="italic">Joh. 12, 12 - 24 </em></p>
<p><em type="italic">12. Päivää jälkhiin se iso ihmisjoukko mikä oli tullu juhlhiin, sai kuula ette Jeesus oli tulemassa Jerusaleemhiin. </em></p>
<p><em type="italic">13. Het otethiin sitte palmuoksii ja menthiin ulos häntä vasthaan, ja het huuðethiin: </em></p>
<p><em type="italic">Hosianna! Siunattu olkhoon hän, joka tullee Herran nimheen, Israelin kungingas! </em></p>
<p><em type="italic">14. Mutta Jeesus löysi nuoren aasin ja istui sen sölkhään, niin ko oon kirjotettu: </em></p>
<p><em type="italic">15. Älä pölkkää, Sionin tytär! Katto, sinun kuningas tullee istuin aasin varsan sölässä. </em></p>
<p><em type="italic">16. Tätä hänen opetuslapset aluksi ei ymmärtänheet. Mutta ko Jeesuksen oli kirkastettu, sitte het muistethiin ette tämän oli hänestä kirjotettu, ja ette het olthiin tämän hänele tehnheet. </em></p>
<p><em type="italic">17. Ihmisjoukko joka oli ollu hänen kansa ko hän kuttui Laasaruksen hauðasta, ja herätti hänen kuolheista, toðisti hänestä. </em></p>
<p><em type="italic">18. Sentähðen het menthiinki häntä vasthaan, sillä het olthiin kuulheet ette hän oli tehny sen merkin. </em></p>
<p><em type="italic">19. Fariseukset sanothiin sitte keskenänsä: Tet näjettä ette että saa mithään aikhaan! Kattokkaa, koko mailma laukkoo hänen pörässä! </em></p>
<p><em type="italic">20. Heiðän kansa jokka pruukathiin mennä ylös juhlina rukkoilemhaan, olthiin kansa muutammat kreikkalaiset. </em></p>
<p><em type="italic">21. Het tulthiin Filipin tykö, joka oli Galilean Betsaidasta, rukkoilthiin häntä ja sanothiin: Herra, met halluuma nähðä Jeesuksen. </em></p>
<p><em type="italic">22. Filippi tullee ja sannoo sen Antile. Antti ja Filippi menhään ja sanothaan sen Jeesuksele. </em></p>
<p><em type="italic">23. Mutta Jeesus vastaa heile ja sannoo: Tiima oon tullu ko Ihmisen Pojan kirkastethaan! </em></p>
<p><em type="italic">24. Totisesti, totisesti mie sanon teile: Jos nisun jyvä ei puttoo maahaan ja ei kuole, niin se jääpi yksin. Mutta jos se kuolee, niin se tuopi paljon hetelmää. </em></p>
<p><em type="italic">Toinen Mooseksen kirja </em></p>
<p xml:lang="nob"><em type="italic">12, 21 – 28 </em></p>
<p><em type="italic">21. Sitte Mooses kuttui kaikki Israelin vanhimmat ja sanoi heile: ”Menkkää ja ottakkaa lamphaan teiðän perheile ja slaktakkaa päässiislamphaan! </em></p>
<p><em type="italic">22. Ottakkaa sitte isoppivittan, kastakkaa sen veriastiissa ja pyhkikkää jotaki verestä ovenpelkhaan ja ovenpielhiin. Ja ei yksikhään teistä piðä mennä omasta ovesta ulos ennen aamuu. </em></p>
<p><em type="italic">23. Sillä Herra aikkoo käyðä läpi maan ja tuoða onnettomuutta egyptiläisile. Ja ko hän näkkee veren ovenpelkassa ja ovenpielissä, hän tullee menemhään sivvu oven, ja ei anna murhaajaa mennä sinne sisäle tappamhaan kethään. </em></p>
<p><em type="italic">24. Hyväksykkää tämän ja se oon ijänkaikkinen määräys teile ja teiðän jälkiläisile. </em></p>
<p><em type="italic">25. Ko tet sitte tulettä siiheen maahaan minkä Herra oon luvannu anttaat teile, niin pyhittäkkää tätä juhlaa. </em></p>
<p><em type="italic">26. Ja ko teiðän lapset kysythään mikä tapa tämä oon, </em></p>
<p><em type="italic">27. niin vastakkaa: <span type="quote">”Tämä oon päässiisuhri Herrale, sillä ko hän Egyptissä meni israelilaisten huonheitten sivvu sillon ko hän tuoi onnettomuutta egyptiläisile, mutta säästi meiðän koðit”</span>. Sitte kansa kumartui maahaan ja rukkoili. </em></p>
<p><em type="italic">28. Ja israelilaiset menthiin ja tehthiin niin ko Herra oli Mooseksele ja Aaronile käskyn antanu. Niin het tehthiin. </em></p>
<p><em type="italic">Preevi hebrealaisile </em></p>
<p xml:lang="nob"><em type="italic">2, 14 - 18 </em></p>
<p><em type="italic">14. Sillä ko lapset oon ihmiset lihasta ja verestä, hänestäki häytyi tulla ihminen niin ko het. Niin hän, hänen kuoleman kautta, piti hävittäät hänen, jolla oli kuoleman valta, perkelheen, </em></p>
<p><em type="italic">15. vapauttaat kaikki net jokka koko ijän kuoleman pölöstä olthiin olheet orjana. </em></p>
<p><em type="italic">16. Eihän hän hoiða enkeliitä, mutta hän hoittaa Aabrahamin sukkuu. </em></p>
<p><em type="italic">17. Sillä hänelä oli pakko kaikissa tulla ommiin veljiin näköseksi, niin ette hän saattais olla laupias ja uskolinen ylimäinen pappi Jumalan eðessä ja maksaat kansan synnit. </em></p>
<p><em type="italic">18. Sillä sentähðen ko hän itte oon kärsiny ja ollu kiusattu, hän saattaa auttaat niitä joita kiusathaan. </em></p>
</body></document>
