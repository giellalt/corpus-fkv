<document xml:lang="fkv" id="no_id"><header><title> 
Lesetekster: 1 Kor 10:1-12 
</title><genre code="bible"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>2003</year><wordcount>706</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p xml:lang="nob">Terje: som du ser, har biskopen valgt ut teksten 1 Kor 12:12-13 til å</p>
<p xml:lang="nob">bli lest på kvænsk. Jeg regner med at det er en tekst du allerede har</p>
<p xml:lang="nob">fått i hende av biskopen.</p>
<p xml:lang="nob">Lesetekster: 1 Kor 10:1-12 og Joh 4:6-14.</p>
<p xml:lang="nob">Prekentekst: 2 Mos 17:1-7</p>
<p xml:lang="nob">Etter vår samtale forslår jeg følgende tekster i den rekkefølge som</p>
<p xml:lang="nob">er foreslått i oppsettet:</p>
<p xml:lang="nob">Gal 3:26-29 (nordsamisk - Sokki)</p>
<p xml:lang="nob">1 Kor 12:12-13 (kvensk - Aronsen)</p>
<p xml:lang="nob">Ef 4:1-6 (nynorsk - Haug)</p>
<p xml:lang="nob">Fil 2:1-5 (bokmål - katolsk prest)</p>
<p xml:lang="nob">2 Mos 17:1-7 (prekentekst)</p>
<p xml:lang="nob">Det betyr at Terje Aronsen må få beskjed om ny tekst, 1 Kor 12:12-13,</p>
<p xml:lang="nob">med beklagelse og forklaring om hvorfor det blir endring. Jeg ber deg</p>
<p xml:lang="nob">gjøre det mandag så snart som mulig. Jeg beklager at jeg en periode</p>
<p xml:lang="nob">har ramlet av lasset, men det har vært vanvittig travelt.</p>
<p xml:lang="nob">1 Kor 12:12-13</p>
<list><p type="listitem">Sillä niinko ruumis oon yksi, ja siinä oon paljon jäseniitä, niin kaikki ruumhiin jäsenet, vaikka niitä oonki paljon, oon yksi ruumis, niin oon Kristuski.</p>
<p type="listitem">Sillä met olema kaikin yhðessä Hengessä kastetut yhðeksi ruumhiiksi, olemako met juutalaiset tahi kreikkalaiset, orjat tahi vaphaat,  met olema kaikin saanheet juoða sammaa Henkkee.</p>
</list><p xml:lang="nob">Lesetekster: 1 Kor 10:1-12</p>
<list><p type="listitem">Veljet, mie halluun ette piðättä tiettäät tämän: Meiðän isät olthiin kaikin pilven alla, ja kaikin kuljethiin meren läpi.</p>
<p type="listitem">Kaikin saathiin kastheen Mooseksheen pilvessä ja meressä,</p>
<p type="listitem">ja kaikin syöthiin sammaa hengelistä ruokkaa</p>
<p type="listitem">ja juothiin sammaa hengelistä juomaa. Sillä het juothiin hengelisestä kalliosta joka seuras heitä; ja se kallio oli Kristus.</p>
<p type="listitem">Jumala ei kuitenkhaan hyväksyny usemppii heistä, sillä heiðät lyöthiin maahaan siinä erämaassa.</p>
<p type="listitem">Nämät tapattumat varottaavat meiðän aikkaa; net pittäävät opettaat meitä niin ette met emmä tykkää pahasta niin ko het olthiin tykänheet.</p>
<p type="listitem">Älkkääkhään olkkaa epäjumalanpalvelijoita niin ko muutammat heistä olthiin. Sillä niin oon kirjotettu; Kansa istui syömhään ja juomhaan, ja sitte nousi tansamhaan.</p>
<p type="listitem">Älkkääkhään huoraakkaa niin ko muutammat heistä tehtiin, niin ette kakskymmentäkaks tuhatta ihmistä kaatui yhtenä päivänä.</p>
<p type="listitem">Emmäkhään kiussaa Herraa, niin ko muutammat heistä tehtiin, ja saathiin surman käärmheiltä.</p>
<p type="listitem">Älkkää olkkaa tytymättömmiitä ja älkkää moittikkaa niin ko muutammat heistä tehthiin, ja het saathiin surman kaðottajalta.</p>
<p type="listitem">Mikä tapattui heile, piti olla varottaava esimerkki; sen kirjotethiin meile neuvoksi, ja meile oon mailmanaijanloppu tullu.</p>
<p type="listitem">Sentähðen pittää hän joka luulee ittensä seissoovan, pasata ettei hän lankkee.</p>
</list><p>Joh 4:6-14.</p>
<list><p type="listitem">Ja siinä oli Jaakopin kaivo. Jeesus oli väsyny matkasta, ja istui kaivon  vierheen. Se oli siinä kuuðennela tiimala.</p>
<p type="listitem">Tullee siiheen samarialainen vaimoihminen noutamhaan vettä. Jeesus  sannoo hälle: <span type="quote">“Anna mulle vettä.”</span></p>
<p type="listitem">Hänen opetuslapset olthiin menheet kaupunkhiin ostamhaan ruokkaa.</p>
<p type="listitem">Vaimoihminen sannoo: <span type="quote">“Miksi saatat sie joka olet juutalainen,  kyssyyt vettä multa, samarialaiselta vaimoihmiseltä?”</span> Juutalaiset ei ole yhðessä samarialaisten kansa.</p>
<p type="listitem">Jeesus vastasi: “Jos tietäsit Jumalan lahjan, ja kuka se oon joka sulta kyssyy vettä, niin sie pyytäsit hältä , ja hän antas sulle elläävää vettä.</p>
<p type="listitem">Vaimoihminen sanoi hälle: “Herra, eipä sulla ole kauhaa millä sie saisit vettä, ja kaivo oon syvä. Mistä sie saat sitte sen elläävän veðen?</p>
<p type="listitem">Et vain sie ole isompi ko meiðän isä, Jaakoppi, joka antoi meile kaivon, ja juoi itte siitä niin ko hänen pojat ja karjaki?”</p>
<p type="listitem">Jeesus vastasi: “Jokhasele joka juopi tätä vettä, tullee uuðesti jano.</p>
<p type="listitem">Mutta kuka juopi sitä vettä mitä mie annan hälle, hälle ei koskhaan ennää tule jano. Sen veðen minkä mie annan hälle, tullee hänessä sen veðen lähteeksi mikä kuohuu ijänkaikkisheen elämhään.”</p>
</list><p xml:lang="nob">Prekentekst: 2 Mos 17:1-7</p>
<list><p type="listitem">Sitte koko Israelin lasten seurakunta lähti Siinin erämaasta, ja Herran käskyn jälkheen het tehthiin olemapaikan Refitiimhiin, ja kansala ei ollu juomavettä.</p>
<p type="listitem">Ja kansa riiteli Mooseksen kans ja sanoi: <span type="quote">“Anna meile vettä niin ette saama juoða!”</span> Mooses vastas heile: <span type="quote">“Miksi ritelettä minun kans? Miksi kiussaatta Herraa?”</span></p>
<p type="listitem">Mutta kansala oli jano, ja se murisi Moosesta vasthaan ja sanoi: ”Miksi olet meiðät tuonnu Ekyptistä tänne missä met ja meiðän lapset ja meiðän karja tulema kuolemhaan janhoon?”</p>
<p type="listitem">Sitte Mooses huusi Herrale ja sanoi: <span type="quote">“Mitä mie piðän tehðä tälle kansale? Ei ole kauvon ennen ko het kivitethään minun!”</span></p>
<p type="listitem">Ja Herra sanoi Mooseksele: “Mene kansan etheen, ota muutammat Israelin vanhimmiista myötä ja sinun sauvan millä sie lyöit jovenvirttaa, ota sen kätheen ja mene!</p>
<p type="listitem">Katto, mie seison sielä sinun eðessä Hoorepin kalliola, ja lyö kallihoon, ja siitä pittää huilata vettä niin ette kansa saapi juoða. Ja Mooses teki niin Israelin vanhimmitten eðessä.</p>
<p type="listitem">Ja hän antoi sille paikale nimen Massa ja Meripa sentähðen ko Israelin lapset riiðelthiin hänen kans, kiusathiin Herraa ja sanothiin: <span type="quote">“Onko Herra meiðän keskelä tahi ei?”</span></p>
</list></body></document>
