<document xml:lang="fkv" id="no_id">
  <header>
    <title> 
Jesaja, 25:6-7
</title>
    <genre code="bible"/>
    <author>
      <unknown/>
    </author>
    <translator>
      <person firstname="Terje" lastname="Aaronsen" sex="m" born="1947" nationality="NO"/>
    </translator>
    <year>1999</year>
    <wordcount>353</wordcount>
    <conversion_status type="standard"/>
    <availability>
      <free/>
    </availability>
    <submitter name="Sindre Reino Trosterud" email="sindre.reino.trosterud@gmail.com"/>
    <multilingual>
      <language xml:lang="nob"/>
      <language xml:lang="fkv"/>
    </multilingual>
    <metadata>
      <uncomplete/>
    </metadata>
    <version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version>
  </header>
  <body>
    <list>
      <p type="listitem">Oon kirjotettu profeeta Jesajan, 25. luuvussa :</p>
    </list>
    <p>6. Ja Herra Sepaot laittaa tämän vaaran pääle kaikile kansoile lihavat piðot, piðot selkkeestä viinistä, rassuusta, yðimestä, puhtaasta viinistä,</p>
    <p>7. Ja tällä vaarala hän ottaa poijes sen liinan mikä oon kieðottu ympäri kaikki kansat ja sen peiton mikä oon peittäny kaikki kansat.</p>
    <list>
      <p type="listitem">Oon kirjotettu Johanneksen ilmestyksessä, 19.(yhðeksessätoista) luvussa:</p>
    </list>
    <p>5. Ja valtatoolilta kuului ääni mikä sanoi:</p>
    <p>”Kiitäkkää meiðän Jumalaa,</p>
    <p>kaikki hänen palvelijat,</p>
    <p>tet jokka pölkkäättä häntä,</p>
    <p>pienet ja isot!”</p>
    <p>6. Ja mie kuulin niinko ison kansan äänen ja niinko paljoitten vessiin pauhaamisen ja niinko ukkosen jyrinän. Net huuðethiin:</p>
    <p>”Halleluja,</p>
    <p>sillä Herrasta, meiðän Jumalasta,</p>
    <p>kaikkivaltiaasta, oon tullu kuninkas.</p>
    <p>7. Ilokkaa ja riemukkaa ja annakkaa hänele kunniaa!</p>
    <p>Karittan hää-aika oon tullu!</p>
    <p>Ja hänen morssiin oon valmhiina,</p>
    <p>8. Ja hänen häävaatheet oon kiilttävästä puhthaasta liinasta:</p>
    <p>Se tyyris liina oon pyhitten vanhurskaus.</p>
    <p>9. Ja niin hän sannoo minule:</p>
    <p>”Kirjota: Autuhaat oon net jokka oon kuttuttu Karittan hääruokapöythään.”</p>
    <p>Ja hän sanoi vielä minule:</p>
    <p>”Nämät oon Jumalan totiset sanat.”</p>
    <list>
      <p type="listitem">Oon kirjotettu evankelista Luukhaan 14.(neljenessätoissa) luvussa</p>
    </list>
    <p>16. Jeesus sanoi:</p>
    <p>Oli yksi mies joka aikoi laittaat isot piðot, ja hän kuttui paljon.</p>
    <p>17. Ko piðonaika tuli, hän lähätti palvelijan sanonmhaan niile jokka hän oli kuttunu: ”Tulkkaa, nyt oon kaikki valmhiina!”</p>
    <p>18. Mutta het alethiin pyytämhään anteeksi, toinen toisen pörästä.</p>
    <p>Yksi sanoi:</p>
    <p>”Mie olen ostanu maakappalheen, ja minula oon pakko mennä kattomhaan sitä. Mie pyyðän antheeksi, mutta en saata tulla.”</p>
    <p>19. Toinen sanoi:</p>
    <p>”Mie olen ostanu viis purriparrii, ja olen menemässä freistaamhaan niitä. Pyyðän antheeksi.”</p>
    <p>20. Ja kolmas sanoi:</p>
    <p>”Mie olen juuri nainu, en saata tulla.”</p>
    <p>21. Palvelija tuli takasin ja muisteli tämän. Hänen herra suuttui ja sanoi hänele:</p>
    <p>”Mene paikala ulvos kaupungin kaðuile ja toriile, ja nouða sisäle köyhät, raajarikot, sokkeet ja halvantunheet.”</p>
    <p>22. Palvelija tuli heti takasin ja sanoi:</p>
    <p>”Herra, olen tehny niinko käskit, muuta vielä oon sijjaa.”</p>
    <p>23. Herra sanoi palvelijale:</p>
    <p>”Mene teile ja poluile ja käske ihmiset tulla sisäle niin ette minun huonet täyttyy.”</p>
    <p>24. Sillä mie sanon teile:</p>
    <p>”Ei yksikhään niistä jokka mie olin kuttunu, pääse minun pithoin.”</p>
    <list>
      <p type="listitem" xml:lang="nob">Slik lyder Herrens ord</p>
    </list>
    <p type="listitem">Näin oon Herran sanat</p>
    <list>
      <p type="listitem" xml:lang="nob">Hellige oss i sannheten</p>
      <p type="listitem" xml:lang="nob">Ditt ord er sannhet</p>
    </list>
    <list>
      <p type="listitem">Pyhitä meitä totuuðessa</p>
    </list>
    <p>
      <em type="bold">Sinun sanat oon totuus </em>
    </p>
  </body>
</document>
