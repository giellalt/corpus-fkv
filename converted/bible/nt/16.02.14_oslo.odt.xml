<document xml:lang="fkv" id="no_id"><header><title/><genre code="bible"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>2014</year><wordcount>467</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p xml:lang="nob">Prekentekst, Lukas 8, vers 4-15</p>
<p type="title">Vertaus kylvääjästä</p>
<p>4  Paljon ihmissii tuli nyt kaikista kaupungiista siltä alalta. Ko iso tokka oli kokkoontunu hänen ympäri, hän esitti heile vertauksen:</p>
<p>5  "Mies lähti kylvämhään kauraa. Ja ko hän kylväsi, osa siemenistä putosi tien syrjhään, missä net poljetelthiin, ja taivhaan linnut syöthiin net.</p>
<p>6  Osa putosi kalliole ja net kellastuthiin paikala ko net iðethiin, koska net ei saanheet kosteutta maasta.</p>
<p>7  Osa putosi orjantappurapenshaasheen, ja ko orjantappurapensas kasui, se läkätytti net.</p>
<p>8  Mutta osa putosi hyvhään maahaan, kasui ja antoi sattoo, satakertaista satton." Ko hän oli sanonu tämän, Jeesus huusi: "Jolla oon korvat, se kuulkhoon!"</p>
<p>9  Opetuslapset kysythiin Jeesukselta, mitä vertaus merkitti.</p>
<p>10  Hän vastasi: "Te olette saanheet oppiit tuntemhaan Jumalan valtakunnan salaisuuðet. Mutta toiset saaðhaan kuulla vertauksina, niin ette het saaðhaan nähðä, mutta ei erottaat, ja kuulla, mutta ei ymmärttäät.</p>
<p>11  Vertaus merkittee tätä: Siemen on Jumalan sana.</p>
<p>12  Tien syrjäle puðonnu siemen merkittee ihmissii, jokka kuulhaan sanan, mutta sitte tullee Pahahenki ja ottaa sanan syðämestä pois, niin ette het ei uskoisi ja pelastuisi.</p>
<p>13  Kalliole puðonnu siemen merkittee niitä, jokka ilola otethaan sanan vasthaan ko kuulhaan sen. Mutta heilä ei ole juurta, het uskothaan vain vähäsen aikkaa, ja ko heitä freistathaan, niin het jääðhään pois.</p>
<p>14  Se mikä putosi orjantappurapenshaasheen, merkittee niitä jokka kuulhaan sanan, mutta jokka elämän tielä läkätythään huolheista ja rikkauðesta ja nautinnosta niin ette het ei saa kypsyy sattoo.</p>
<p>15  Mutta hyvhään maahaan puðonnut siemen merkittee niitä, jokka kuulhaan sanan ja otethaan vaarin siitä hyvässä syðämessä niin ette se kestää ja tuopi hetelmää.</p>
<p xml:lang="nob">Jesaja 55 versene 8-13</p>
<p>8  Sillä minun ajatukset</p>
<p>ei ole teidän ajatukset, ja teidän tiet</p>
<p>ei ole minun tiet, sanoo Herra.  9  Niin ko taivas oon</p>
<p>ylipuolela maata, niin oon minun tiet ylipuolela teiðän teitä ja minun ajatukset oon ylipuolela teiðän ajatuksii.  10  Niin ko saðet ja lumi</p>
<p>tullee taivhaasta ja eikä mene sinne takasin ennen ko oon kastelu maan, tehny sen hetelmäliseksi ja antanu siinä ittäät ja kassuut,</p>
<p>ja antanu kylvääjäle siemenen</p>
<p>ja nälkäisele leivän,  11  niin oon kans minun sana</p>
<p>mikä lähtee minun suusta.</p>
<p>Se ei tyhvänä tule takasin minun tykö,</p>
<p>vaan tekkee sen</p>
<p>mitä mie tahðon,</p>
<p>ja täyttää</p>
<p>sen minkä varten mie sen lähetän.</p>
<p>12  Iloisena tet saatta lähteet matkale, ja onnellisesti tet pääsettä perile. Vaarat ja tievat</p>
<p>otethaan teiðät riemula vasthaan, ja kaikki mettän puut</p>
<p>tulhaan taputtamhaan käsilä.  13  Orjantappuran sijhaan kassuu sypressi,</p>
<p>ja piikkipenshaan sijhaan myrtti.</p>
<p>Tämä tapattuu Herran nimen kunniaksi,</p>
<p>ja oon ikuinen merkki mikä ei koskaan hävvii.</p>
<p xml:lang="nob">Preevi hebrealaisile 4 v.12-13</p>
<p>12 Sillä Jumalan sana oon elävä ja voimalinen ja terävämpi ko mikhään kaksiteräinen miekka. Se painuu läpi siksi ko se erottaa sielun ja hengen, yðimen ja luut, ja se tuomittee syðämen ajatukset ja aivoitukset. 13 Ei mikhään luotu ole hänele näkymätön. Kaikki oon alastonta ja paljahaana hänen silmin eðessä, ja met piðämä vastata siitä   .</p>
</body></document>
