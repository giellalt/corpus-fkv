<document xml:lang="fkv" id="no_id"><header><title>Muistelus Lannan Nillasta eli Knud Qvænistä</title><genre code="facta"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>2012</year><wordcount>482</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header>
<body>
<p><em type="italic">Muistelus Lannan Nillasta eli Knud Qvænistä </em></p>
<p>Knud Qvæn eli Knud Olsen eli Ollin Nuutti eli – niin ko kansa kans sannoo – Lannan Nilla oon kyllä ollu aivan olemassaki. Hän oli yksi kainulainen mies, joka eli 1700-luvula (seittementoistasađan-luvula) Alattiossa. Hänestä oon muisteltu monta muistelusta, ja Knud Qvænin tieđethään ympäri koko Pohjais-Ruijaa. Tämmöinen oon se muistelus Lannan Nillasta:</p>
<p>Nilla se oli yksi kainulainen. Hän oli siirtyny, ko vielä oli nuori mies, Tornionväylän</p>
<p>varrelta Alattihoon. Alattiossa hänelä oli pellot ja karkkeet, hän piti elläimiitä ja pyysi kallaa Alattionjovesta ja vuonosta ja aavasta. Nillan mielestä Alattiossa oli hyvä elläät.</p>
<p>Alattiossa asui siiheen aikhaan paljon kainulaissii. Kainulaissii oli enämen ko</p>
<p>ruijalaissii. Sielä asui kans paljon lapin ihmissii. Ja ihmiset elethiin yhðessä ja hyvin.</p>
<p>Alattiossa asui silloin kans Finmarkun amtmani. Amtmani ei tykäny kainulaisista.</p>
<p>Hän sanoi, ette kainulaiset hävitethiin mettää, pyyðethiin kallaa ilman luppaa ja kaupathiin sallaa Tornion porvariitten kans. Amtmani kiusas kainulaissii. Sillä kainulaiset alethiin käskemhään häntä Pahaksi Amtmaniksi.</p>
<p>Mutta Nillapa se alkoiki vastustamhaan Pahhaa Amtmanii. Se sanoi, ette se oli</p>
<p>amtmani itte, joka hävitti mettää ja hakkas sitä ilman luppaa. Amtmanilla oli näjet iso saha Sahajovessa, ja sahhaa varten häytyi hakata paljon petäjämettää. Amtmani suuttui ja lähätti Nillan fankilhaan Vuorehaan. Sielä Nilla häytyi olla monta vuotta.</p>
<p>Ko Nilla pääsi pois fankilasta, se hän tuli takaisin Alattihoon. Sielä hän sai</p>
<p>Talmulahđen papilta semmoisen neuvon, ette hän piti lähteet Kööpenhaminhaan Tanmarkun ja Ruijan kuninkhaan tykö ja sielä muistela, minkälainen se Paha Amtmani oli ja kunka se kiusas Alattion kainulaissii. Pappi kirjoitti kans preevin kuninkhaale, ja sen Nilla otti myötä matkale. Se oli syksy, ko Nilla lähti.</p>
<p>Nilla matkusti läpi Ruottin. Hän häytyi hihđata ja ajjaat poroila. Viimen hän tuli</p>
<p>Kööpenhaminhaan. Mutta oli jo kevät, ko hän pääsi kuninkhaan tykö ja sai muistela hänen assiin. Kuningas kuunteli, mitä Nilla hänele muisteli, ja luki kans Talmulahđen papin preevin. Kuningas kirjoitti uuđen preevin ja antoi sen Nillale myötä ja käski, ette Nilla häytyi anttaat sen amtmanille. Sitte Nilla lähti takaisin Alattihoon.</p>
<p>Nilla tuli takaisin Alattihoon ja muisteli alattiolaisille, mitä Kööpenhaminassa oli</p>
<p>tapattunnu. Mutta ko Paha Amtmani sai kuninkhaan preevin, se hän suuttui. Mitä preevissä seisoi, sitä hän ei muistelu yhđelekhään. Mutta hän kiusas kainulaissii vielä enämen ko ennen.</p>
<p>Mutta seuraavalla kevväilä Ariniemen ranthaan tuli kuninkhaan laiva Kööpenhaminasta. Laivassa oli kuninkhaan miehii, ja het menthiin heti Amtmanin tykö ja otethiin hänen fangiksi. Het panthiin Amtmanin kiini laivan masthoon ja lähðethiin takaisin Kööpenhaminhaan.</p>
<p>Sen jälkhiin ei yksikhään ole mithään kuulu Pahasta Amtmanista.</p>
<p>Jos sie tahðot lukkeet enämen Ollin Nuutista eli Knud Olsenista, se siitä seissoo melkkeen paljon mm. (= muun myötä) seuraavissa kirjoissa:</p>
<list><p type="listitem" xml:lang="nob">Jens Petter Nielsen: Altas historie. Bind 1. De glemte århundrene 1520–1826. Alta kommune 1990.</p>
<p type="listitem" xml:lang="nob">Hans Kristian Eriksen: ”Konflikten mellom amtmann og almue i Finnmark på 1700-tallet.”</p>
<p type="listitem" xml:lang="nob">Håløygminne 13, laiðat 453–463.</p>
<p type="listitem">Just Qvigstad oon kans kirjoittannu ylös muisteluksen Pahasta Amtmanista, niin ko Naavuonon ihmiset oon sen muistelheet 1800-luvula (kahðeksentoistasaðan-luvula). Sen sie löyðät, ko kattot niitä tekstii, jokka meilä oon tekstipuoðissä.</p>
</list><p xml:lang="nob"/>
</body></document>
