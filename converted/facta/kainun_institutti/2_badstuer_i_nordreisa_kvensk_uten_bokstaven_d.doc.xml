<document xml:lang="fkv" id="no_id">
  <header>
    <title> 
Untitled
</title>
    <genre code="facta"/>
    <author>
      <unknown/>
    </author>
    <translator>
      <person firstname="Pirjo" lastname="Paavalniemi" sex="f" born="" nationality="FIN"/>
    </translator>
    <year>2012</year>
    <wordcount>387</wordcount>
    <conversion_status type="standard"/>
    <availability>
      <free/>
    </availability>
    <submitter name="Sindre Reino Trosterud" email="sindre.reino.trosterud@gmail.com"/>
    <multilingual>
      <language xml:lang="nob"/>
      <language xml:lang="fkv"/>
    </multilingual>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nob"><em type="bold">Resymé av badstuer oversatt til kvensk </em>(uten bokstaven đ) </p>
    <p xml:lang="nob">(Kari Digre: Saunaer i Nordreisa)</p>
    <p>Oversatt til kvensk: Kainun institutti - Kvensk institutt 2012 / Pirjo Paavalniemi</p>
    <p>14. Lyhykäinen yhtheenveto saunoista käänettynnä kvääniksi eli kainuksi</p>
    <p>Kvääniilä eli kainulaisila oon nykyaikhaan kansalisen minoriteetin staattus Ruijassa. Tutkijat ei ole vielä yhtä mieltä siitä, kunka kauvoin kväänit oon olheet täälä pohjaisessa. Sen kirjalisen materiaalin pohjalta, mikä saunakirjan kirjoittajilla oon ollu tiossa, oon het maininheet mm. Tacitus <span type="quote">"Germaniuksen"</span> (vuesta 98 jälkhiin Kristuksen) ja ruijalaisen suurpuunan ja löytömatkalaisen Ottarin (suunile vuesta 890 jälkhiin Kristuksen).</p>
    <p>Kirjailijat oon kirjoittanheet maanrajoista, Suomesta ja Tornionlaaksosta, sekä kvääniin siirtymisestä näiltä aloilta Pohjais-Ruijhaan. Syy siihen, ette ihmiset siirythiin ja vajelethiin tänne pohjaisheen (rajan panthiin vuona 1751), saattoi piian olla <span type="quote">"Pikku jääkausi"</span> - minkä väitethään olheen vuosina 1645-1715 - ja nälänhätä Suomen <span type="quote">"viljapuohissa"</span>, sekä ruokakala täälä pohjaisen meressä.</p>
    <p>Amerikka-feeberi levisi Raishiin jälkhiin vuen 1871, ja usseet maahansiirtynheet kväänit jatkethiin matkaa Amerikkhaan.</p>
    <p>Saunahistooria muistelee löylyn myytistä ja siitä, kunka kiviaijan ihmiset kunnioitethiin höyryy, mikä synty kivikasassa eli tulipesässä ko tuli ja vesitipat kohatelthiin (kiuvas). Saunala oon hirmusen pitkä histooria ympäri mailman. Kirjailijat mainithaan m.m. Pyhän Andreaksen - yhen Jeesuksen apostoliista. Hän teki reisun Dnepr-jovele ja Novgorodhiin, missä ihmiset saunothiin puusta rakenetussa saunassa.</p>
    <p>Saunominen oli yhtheinen, pohjaismainen tapa ja sen hyväksythiin kiini vuen 1537 reformašuunhiin saakka. Silloin Tanmarkku-Ruijan kuningas Christian III (1536-1559) kielsi ihmissii näyttäytymästä toisilensa alastomanna. Sotaväjen komenethiin polttamhaan kaikki saunat, ja saunakulttuuri katosi eteläisessä Ruijassa. Kirjailijat ei ole löytänheet mithään tiettoo siitä, josko Christian III:n joukot olthiin kans Finmarkussa ja Pohjais-Tromssassa. Het kirjoitethaan:</p>
    <p xml:lang="nob"><span type="quote">"Suomessa saunominen kuitenki jatkui, arvatenki sen tähen ko suomalaiset olthiin ryssiitten ortodoksisen kirkon vaikutuksen alla. Saunakulttuuri tuli Suomesta takaisin Ruijhaan ko mettäsuomalaiset siirythiin Finnskogenhiin 1600-luvula, kväänit Pohjais-Tromsshaan ja Finmarkkhuun 1700-luvula, ja suomalaiset Öystä-Finmarkkhuun suunile 1860-luvula. Saunominen oon revitaliseerattu hithaasti mutta sikkaristi muuvalaki Ruijassa. Nyt tämä tapa oon taas tarttunu pyssyyvästi meän kulttuurhiin"</span>.</p>
    <p>Kirjailijat kirjoitethaan erityyppisistä saunoista, uuniista ja tulipesistä, sekä saunan tykötarpheista, niin ko saunavihtasta eli vastasta. Saunominen oon puhistautumista, ei tyhä kropin, mutta kans mielen. Saunomisheen käytettävä aika, saunan lämpö, saunavejen lämmitys ja jäähyttely jovessa oon kaikin saanheet oman paikkansa.</p>
    <p>Saunarakenusta, missä oli saunakamari tahi porstuu, saatethiin käyttäät asumahuonheena sen aikkaa ko päähuonetta rakenethiin. Saunassa kans synnytethiin, ja saunomista käytethiin paranuskonstina vissiissä sairhauksissa. Muutamisti sielä savustethiin tahi kuivathiin ruokkii ja keitethiin soopaa.</p>
    <p>Kapitteli 8 muistelee kokonhansa Raisin saunoista, jonka jälkhiin kirjailijat esitelhään lähtheet, notaatit ja persoonarekisterin.</p>
  </body>
</document>
