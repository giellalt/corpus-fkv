<document xml:lang="fkv" id="no_id"><header><title>Vähäsen Alattiosta 1700-luvula</title><genre code="facta"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>2012</year><wordcount>773</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header>
<body>
<p><em type="italic">Vähäsen Alattiosta 1700-luvula (seittementoistasaðan-luvula) </em></p>
<p>Alattion ensimäisistä kainulaisista met emmä tieðä,  koska het oon Alattihoon siirtynheet. Sen met tieðämä, ette jo vanhaasta aijasta saakka kainulaiset oon käynheet Alattiossa kauppaamassa. Sinne oon Tornion kainulaisporvarit tulheet markkinoile myymhään kaikenlaista tavaraa. Sielä oon kainulaiset kans jo vanhaasta aijasta käynheet pyytämässä merestä merikallaa kevväilä. Niin ette het olthiin ophaat Alattiossa jo ennen, ko meilä 1600-luvulta (kuuðentoistasaðan-luvulta) oon ensimäiset dokumentit Alattion kainulaisista assuujista.</p>
<p>1700-luvula Alattiossa asuthiin jo paljon kainulaissii. Enimästi het asuthiin Jovensuussa ja muuvala Alattionjoven varressa. Siinä oli hyvä viljoot maata ja pyyttäät jovesta. Alattion kainulaisila oliki hyvät pellot ja karkkeet ja niityt jokivarressa ja Jovensuussa. Heilä oli elläimiitä, lehmii ja lamphaita. Het olthiin ensimäiset, jokka viljothiin maata Alattiossa. Het kylväthiin kans jyvvää, enimästi ohraa.</p>
<p>Majuri Peter Schnitler, joka 1740-luvula (seittementoistasaðan neljenkymmenenluvula) kävi rajjaa Ruijan ja Ruottin välilä, muistelee, ette</p>
<p><em type="italic"><span type="quote">”Ainua paikka, missä löyttyy pellonkylvöö ja jyvänviljomista, oon Vesta-Finmarkussa Alattionjoven varrela, mihiin viimi Ruottin ja Ryssänmaan välisen soðan aikana oon 16 ”kväänii”</span> (niin käskethään tässä maassa ruottalaissii talonpoikkii, jokka oon tulheet Tornion Lapista ja Öystä-Suomesta) ruijalaisele maale siirtynheet; ja ko het oon sepät maanviljoojat, se het oon viljonheet maata, niin ette sielä saaðhaan jyvvää.” </em>(Schnitler 1742–1745, 54.) </p>
<p>Alattion kainulaisista oon muisteltu kans, ette het olthiin oikhein sepät lohenpyyttääjät. Het tieðethiin, kunka joven piti paðota, ette saaðhaan paljon lohta.</p>
<p>Alattiossa oli iso petäjämettä Alattionjoven molemilla puolila, ja sillä Alattion kainulaiset tykäthiin assuut siinä Alattionjoven vuomassa. Het asuthiin hirsihuonheissa, ko taas lapin ihmiset ja ruijalaisetki ushein asuthiin turvetkoðissa. Sillä kainulaiset tarvithiin paljon mettää. Ruijalainen outavouti, Niels Andersen, kirjoittiki vuona 1734 (seittementoistasattaa kolmekymmentä nelje) amtmanille Vuorehaan (Finmarkun amtmani asui silloin vielä Vuoreassa), ette hänen kainulainen kranni pykäs tyhä uussii huonheita, vaikka sillä jo oli huonheita nokko. Mutta eihän se ruijalainen saattanu ymmärttäät, ette kainulaisela häytyi olla kans sauna.</p>
<p>1770-luvula Alattiossa mitathiin maata ihmisille. Silloin maanmittari Bredahl kulki isäniitten tykönä ja kyseli heiðän maista, niityistä ja karkkeista ja pelloista. Se kysyi kans, ette mikkä niitten eri maitten nimet olthiin. Niistä nimistä met saatama nähðä, ette oonko isäntä ollu kainulainen, lapin ihminen vain ruijalainen. Meilä oon kartta tässä tällä laiðala, mistä tet saatatta nähðä, missä Alattiossa oon olheet kainulaisten maat, missä taas lapin ihmisten eli ruijalaisten maat.</p>
<p>Alattiolaiset kans kaupathiin Tornion kainulaisporvariitten kans. Vanhaasta aijasta oli markkinapaikka ollu meren rannassa, likelä Possukoppaa, siitä vähän öysthään käsin.</p>
<p>Vanhoissa dokumentiissa seissoo, ette sen markkinapaikan nimi oli Eggeskall. Mutta vuoðen 1740 (seittementoistasattaa neljekymmentä) jälkhiin alattiolaisilla ei ennää ollu lupa kaupata Tornion porvariitten kans. Het kuitenki tarvithiin niitä tavaroita, mitä Tornion kainulaiset myythiin, ja haluthiin ostaat niitä. Niin met saatama dokumentiista lukkeet, ette vuona 1750 (seittementoistasattaa viisikymmentä) alattiolaiset kuttuthiin torniolaisen kauppamiehen Ole Staalnackin Jovensuuhuun. Het ja Alattion lapin ihmiset olthiin iloiset, ette Staalnack tuli Alattihoon. Het kaupathiin tämän kauppamiehen kans. Siitä Paha Amtmani Kieldsen suuttui, ja hän tahtoi saaða alattiolaissii fankilhaan. Mutta ei hän saanu. Jälkhiin ei Tornion porvarit ennää saattanheet kuitenkhaan tulla Alattihoon.</p>
<p>Mutta olthiin kainulaiset kuitenki hyvät kuninkhaan alamaiset. Vuona 1747 (seittementoistasattaa neljekymmentä seittemen) het kirjoitethiin alle semmoisen dokumentin, jossa het luvathiin olla alamaiset vain kuninkhaale <span type="quote">”alda Danmarck jah Rudian, Kuninga Frederich Vidis, meidan Souveraine Arba-Kunninga ja Herra”</span>, niin ko dokumentissa seissoo. Kuninkhaan viholissii, se meinaa ruottalaissii, het luvathiin vastustaat.</p>
<p>Ja niin alattiolaiset oonki aina siitä aijasta asti kiini tähään päivhään olheet kruunun hyvät alamaiset.</p>
<p><em type="italic">Mihiin met sitte menemä? Missä halluutta käyðä? </em></p>
<p>ANNAN KAISA: No nyt met tieðämä koko paljon Alattiosta. Semmoinen soma paikka se oli 1700-luvula (seittementoistasaðan-luvula). Ja sielä asuthiin niin hirmu sepät ihmiset! Mutta joko oon nokko Alattiosta? Mihiin halluisitta seuraavalla kerrala lähteet?</p>
<p>HANNUN HANNA: Mie piðän, ette met häytyisimmä lähteet Öystä-Finmarkkhuun. Met näjimä jo, minkälaista elämä oli Vesta-Finmarkussa. Emmäkö saattais käyðä Varengissa, vaikka Pykeässä? Päässeehän tällä aikamasiinilla sinneki?</p>
<p>ANNAN KAISA: Joo vain, päässeehän tällä joka aikhaan ja joka paikkhaan, mihiin vain halluuma.</p>
<p>STIINAN LEENA: Ei, ei, emmä lähðe sinne! Met olima jo Finmarkussa. Nyt mie halluisin lähteet Tromsshaan. Vaikka Yykehään tahi Kaivuonhoon tahi Raishiin. Tahi kaikkiin paras olis, jos lähtisimmä Naavuonhoon! Se oon fiini paikka!</p>
<p>PETTERIN MIKKO: Mie kyllä halluisin käyðä oikhein Tromssan kaupungissa. Olis se soma nähðä, kunka täälä ihmiset elethiin 1700-luvula (seittementoistasaðan-luvula). Ja oliko täälä ihmissii silloin?</p>
<p>VILLE VIRTANEN: Niin, niin, oonhan net visshiin fiinit paikat kaikki. Mie halluisin käyðä kaikissa paikoissa, missä kainulaiset oon elänheet ja asunheet. Mutta kyllä minusta kuitenki kaikkiin paras olis lähteet Porsankhiin. Minun äiji oon sieltä pois. Sen paikan mie tahtoisin nähðä. Emmäkö met saattais lähteet sinne?</p>
<p>ANNAN KAISA: Voi kuulkkaa nyt, rakkhaat ystävät! Met kyllä kerkkiimä, mie piðän, käyðä kaikissa nuoissa paikoissa. Meilähän oon vielä monta matkaa eðessä. Häyðymä vain tehðä plaanaa. Mutta kattoma nyt. Meilähän oon kokkous netissä ja puhuma siitä sitte sielä. Kaikilahan oon levveeväylä, eikö vain? Nyt sanoma vain näkemhiin ja hyvästi. Menkkää tervheinä!</p>
<p>KAIKKI: Jää sie tervheenä! Heti kohðattelema taas!</p>
</body></document>
