<document xml:lang="fkv" id="no_id">
  <header>
    <title> 
Untitled
</title>
    <genre code="facta"/>
    <author>
      <unknown/>
    </author>
    <translator>
      <person firstname="Pirjo" lastname="Paavalniemi" sex="f" born="" nationality="FIN"/>
    </translator>
    <year>2010</year>
    <wordcount>3611</wordcount>
    <conversion_status type="standard"/>
    <availability>
      <free/>
    </availability>
    <submitter name="Sindre Reino Trosterud" email="sindre.reino.trosterud@gmail.com"/>
    <multilingual>
      <language xml:lang="nob"/>
      <language xml:lang="fkv"/>
    </multilingual>
    <parallel_text xml:lang="nob" location="havets_helter.pdf"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nob">HAVETS HELTER, s. 3 - </p>
    <p xml:lang="nob">
      <em type="bold">Forord: </em>
      <em type="bold">Havets helter - fortellinger fra samisk, norsk og kvensk kystkultur </em>
    </p>
    <p>Oversatt til kvensk: Kainun institutti-Kvensk institutt/ Pirjo Paavalniemi </p>
    <p>
      <em type="bold">Esisanat </em>
    </p>
    <p xml:lang="nob">
      <em type="bold">MEREN SANKARIT </em>
    </p>
    <p>- muisteluksia saamelaisten, norjalaisten ja kväänitten rannikkokulttuurista</p>
    <p>Olekko sie koskhaan ajatellu, ette mikä se semmonen sankari oikhein oon? Piian se oon joku vasittu ihminen, jota sie kunnioitat? Joilekki oon 2. mailmansoan sankarit tärkeät, toisile oon puolesthaan jalkapallo, tutkimusmatkat tahi tietheet tärkeät. Jokhaisessa maassa, kulttuurissa, perintheessä ja aijassa oon omat sankarit. Sata vuotta aikaa ihmisillä oli varmhaanki aivan eri sankarit ko mitä meilä oon nyt. Salomonsenin konservašuunileksikoonissa vuelta 1898 lukkee näin:</p>
    <p xml:lang="nob">
      <em type="italic">Ved en Helt forstaar man den, der med ophøjet Energi og Mod sætter sit Liv ind i Kampen for en stor Sag der kommerMenneskeheden til gode. </em>
    </p>
    <p>Ko met luema tämän, niin met piian ajattelema semmosia ihmisiä ko Mahatma Gandhia tahi Muori Theresaa. Mutta se ei ole tyhä pitkä ja viisas elämä, mikä tekkee ihmisestä sankarin. Joskus seki oon nokko, ette ihminen tekkee yhen viishaan teon tahi päätöksen.</p>
    <p>Tämä vihkonen käsittellee pääasiassa elämää merelä, venheitä ja kalastusta 1800-luvula. Silloinhan met tavalisesti pruukaama ajatella parrakhaita miehiä - ja niinhän se tavalisesti oliki. Mutta kyllä vaimot kans saatethiin pyytää kallaa, ja miehet puolesthaan saatethiin kutoa väävipuila.</p>
    <p>Pohjais-Tromssassa oon ollu kokonhansa 22 vaimoa, jokka oon aktiivisesti pyytänheet kallaa, ja joilaki vaimoila oli vielä lisäksi oma venet. Kaivuonossa, Pohjais-Tromssassa, oli mattojen kutominen niin tärkeä työ, ette miehet kans kuothiin mattoja. Ja siitähän ei juuri sankarimuisteluksia synny. Tavalisesti sankarimuisteluksissa muistelhaan tyhä rohkeista purjehtijoista ja suuria kalasaalhiita pyytävistä miehistä.</p>
    <p>Venheen kapteini oli se, joka teki päätökset. Kapteinin tieto oli tärkeä, jotta venet pysy ehjänä ja venheen miehistö pärjäsi hengen. Tavalisesti kapteini oli mies, ja niinpä melkhein kaikissa sankarimuisteluksissa muistelhaan norjalaisista miehistä. Kaikista sepimät kapteinit olthiin net, jokka haaksirikossa kyethiin pelastamhaan miehistön hengen. Tästä vihkosesta voit lukea muutaman klassisen sankarimuisteluksen.</p>
    <p>Met olema freistanheet löytää muisteluksia, jokka muistelhaan saamelaisista, kvääneistä, vaimoista ja lapsista, sillä heitähän met emmä aina vältämättä ajattele meren sankarina. Se oon kuitenki niin, ette ihmisten käsitys sankarista oon kiini siitä, missä kulttuurissa ihminen oon kasunu ja oonko ihminen köyhä tahi rikas, mies tahi vaimo, nuori tahi vanhaa.</p>
    <p>Joten met toivoma, ette sie kans ajattelet tätä asiaa. Mikä sinun mielestä oon sankaruutta? Lähe sieki myötä! Mistäpä sen tietää, piian sieki voit olla sankari?</p>
    <p xml:lang="nob">HAVETS HELTER, s. 30 -</p>
    <p xml:lang="nob">Fortelling fra Finnmark: <em type="bold">Hvorfor far min ble landkrabbe </em></p>
    <p>Oversatt til kvensk: Kainun institutti-Kvensk institutt/ Pirjo Paavalniemi</p>
    <p>
      <em type="bold">Miksi minun faarista tuli maarieppa </em>
    </p>
    <p>Tämä tapattu silloin, ko met faarin kans olima venheelä merelä, ja sielä alko pikkusen satamhaan ja tuulemhaan. Silloin mie hoksasin, ette faari pölkäsi enämen ko mie. Venet oli 13-jalkanen, mutta siltikhään mie en nähny mithään syytä pölätä. Methään emmä olheet juuri niin kaukana rannasta. Hiljemin illala met istuima sisälä hytässä minun tykönä. Mie kysyin faarilta, ette miksi hän pölkäsi mennä pienelä venheelä merele. Silloin hän muisteli tämän histoorian:</p>
    <p>- Niin ko sie tiät, oli minun velipuoli Hans minnuu seittemän vuotta vanhempi. Mie piän, ette mie olin viisitoista tahi kuusitoista vuotta vanhaa silloin. Se oli kesä, ja met olima seilanheet venheelä Taunusaarheen. Sinne met veimä ruokkaa vaimoile, jokka saaressa poimithiin hilloi kauppias Bullin eestä. Siehän tiät, ette silloisen systeemin mukhaan poimiijat annethiin kolmasosan marjoista Bullile. Kolmasosan marjoista heän piti myyä Bullile, ja viimisen kolmasosan het saatethiin joko myyä tahi käyttäät itte.</p>
    <p>No, se sitte näytti siltä, ette sää oli muuttumassa ja Makrean yli laskeutu pimmeys. Vaimot meinathiin, ette met Hansin kans häytysimmä oottaat vähän aikkaa ennen ko purjettisima kothiin. Sillä purjettimallahan met siihen aikhaan kuljima. Mutta Hans tykkäsi, ette se oli rohki fiini sää purjettiit. Hän arveli, ette met kyllä kerkkiisimmä kothiin ennen ko yltyis hirveen huono sää. Ja kaikkihan met tunsima Hansin; hän oli hurjan rohkee purjetmies. Mie en ole aivan sikkari jos se venet, millä met seilasimma, oli se sama mitä Hans itte oli ollu rakentamassa. Se oli semmonen siro, kakssoutonen nordlandinvenet. Hans oli itte laittanu siihen sneeseilin. Hän tykkäsi oikhein kunnon friskistä tuulesta, ja hänen mielestä se oli kevvyin ja noppein purjettiit sneeseililä ja fokala.</p>
    <p>Ja ko Hans oli jotaki päättäny, niin siihen ei ollu kelhään enhään mithään sanomista - ja vähhiiten kuiten semmoisella <span type="quote">"pojanklossila"</span> mikä mieki silloin olin. Ja nyt Hansi sano, ette hän aikkoo kothiin. Mie luulen, ette piian sillä oli morssii oottamassa.</p>
    <p>Niinpä met suuntasimma merele. Matkaa ei ollu ko suunile kaksi miilaa. Tuuli puhalsi friskisti pohjais-vestasta, suorhaan meän takkaa. Mie näin, ette Hans oli ottanu suunan kohti Prännää. Mie siinä ihmettelin, ette eikös hänen häytyis ottaat suunan vähän likemäs ranttaa - jos vaikka tuuli sattuis yltymhään. Mutta Hans tyhä nauro ja sano, ette suoraa linjaa myöten oon lyhhyin matka. Mie tunsin merenkäynnistä, ette tuuli oli yltymässä. Mie kysyin Hansilta, ette eikö hän vois seilata kohti Tyyryniemee, jotta met tarpheen tullessa pääsisimmä turvhaan Sløbuktan ulkopuolela olevan matalan taka. Mie en ollu harjaintunnu olheen merelä huonola säälä ja aloin jo pölätä. Mie en osanu uia, ja mie pölkäsin, ette venet kaatuis kumhoon ja met hukkuisimma.</p>
    <p>Nyt paarot olthiin jo korkkeemat ja kovemat, ja venet sai kyyttii. Mie näjin, ette Hans meni vakavaksi. Hän ei enhään hymmyily, vaan näytti kiristelevän leukaperrii. Met olima jo niin keskelä vuonoo, ette se oli mahoton päästä maihin suojhaan. Meilä ei ollu mithään maholisuutta seilata maihin ennen ko Sjånesissä, likelä Sisä-Prännää.</p>
    <p>Pitele kiini, vaikka tohan alta, huusi Hans tuulen läpi. Mie, joka ennesthäänki jo pölkäsin, menin nyt kauhusta kankkeeksi. Mie näjin, ette ei se Hansikhaan enhään pahemin naureskellu. Siinä mie sitte makasin tohan alla ja rukkoilin Jumalaa. Venet hörppäsi pikkusen vettä, mutta se ei tehny mithään niin kauvoin ko Hans ei sanonu sen enämppää mithään.</p>
    <p>Nyt mie näin, minkä tähen Hansin tunnethiin seppänä purjetmiehenä: Hän piteli yhelä käelä kiini ruorista, ja toisessa käessä hänelä oli sneeseilin jatkotouvi. Hän vuoroin piätteli ja löysäsi touvvii ja ohjasi venhettä siihen laihiin, ette met rattastimma paaroinpäälä. Se tuntu siltä, niin ko met emmä olis ollenkhaan käynheet paaron pohjala, vaan lensimä ilmassa.</p>
    <p>Fierva ei ulottunnu silloin niin kauvas ko tääpänä. Hans näki, ette se oli maholista purjettiit kopphaan, mikä oli Sjånesin takana. Hän huusi minule, ette mie häytysin nousta jaloile ja olla valmis hyppäämhään sitte ko venet törmäis ranthaan. Mie nousin ylös, ja justhiin silloin met olima paaron päälä ja sivvutimma niemen. Hans käänsi ruorin jyrkästi paarpurhiin, ja met rattastimma paaroila kunnes venet skuurasi hiettaa. Ihmiset, jokka olthiin nähneet Hansin seilaavan kohti ranttaa, olthiin tulheet fiervale. Het otethiin voimakhaila käsilä kiini venheestä ja kiskothiin sen kuivale maale.</p>
    <p>Tämän jälkhiin mie lupasin itteleni, ette mie en koskhaan työtelis merelä. Ja sen luppauksen mie olen pitäny. Ja jotta se olis aivan sikkari, niin mie asetuin asumhaan tunturhiin.</p>
    <p xml:lang="nob">HAVETS HELTER, s. 32 -</p>
    <p xml:lang="nob">Fortelling fra Finnmark: <em type="bold">Hvordan min oldefar kom og ble bofast i Brenna </em></p>
    <p>Oversatt til kvensk: Kainun institutti-Kvensk institutt/ Pirjo Paavalniemi</p>
    <p>
      <em type="bold">Kunka minun äiji asettu asumhaan Prännhään </em>
    </p>
    <p>Tämä oon muistelus Mathias Kåvenista, joka oli ensimäinen asukas Lemmijoven alala. Muistelus oon 50 vuotta vanhaa, ja se oon suunile samanlainen ko muistelus <span type="quote">"Miksi minun faarista tuli maarieppa"</span>. Mathias oli Johan Kåvenin - jota kans Porsangin noitamieheksi kuttuthiin - nuorempi veli. Mathias oli nainu ja hänelä oli kaksi poikkaa. Mathias oli justhiin joutunu leskimieheksi, ko tämä tapattu. Hänen ämmä kuoli, ko hän oli lapsivuotheessa kolmanen lapsen kans. Lapsi kuoli neljän kuukauen vanhaana. Mathias Kåven oli suunile 35 vuotta vanhaa, ja sanothiin, ette hän oli seppä kapteini.</p>
    <p>Kevhäälä 1887 hän oli venetlaakin kans soutamassa kallaa Sværholdtklubbenille, mikä siihen aikhaan oli suuri fiskuvääri. Het olthiin jo heittänheet sen kevhään kalanpyyön ja olthiin matkala Porsanginvuonoo sisäle Sokkuvuonhoon. Se oli hyvä myötätuuli, ja het aijothiin purjettiit suorhaan kothiin, vaikka tavalisesti het kyllä pruukathiin käyä kaffistelemassa ophaitten tykönä vuonon öystälaijala. Siinä kävi kuitenki niin, ette Ulko-Prännän kohala nousi pohjais-vestasta kova tuuli. Het olthiin yhtä mieltä siitä, ette het seilattais ranthaan. Mutta siinä kohin vuonoo ei ollu juuri niin monta paikkaa, missä het saatettais löyttäät suojan. Likkiin hamina oli 2-3 miilan takana Suolovuonossa.</p>
    <p>Mathias Kåven alko kattelemhaan, jos hän löytäis sopevan kopan missä het saatais suojan. Hän näki monta huonetta ja kammii Sisä-Prännässä. Hän arveli, ette sielä vois olla sopeva paikka purjettiit maihin. Nyt sää oli jo niin huono, ette muutampi olthiin jo alkanheet rukkoilemhaan! Mathias näki niemen, joka näytti pitemältä ko toiset niemet. Meressä oli nyt ullivesi, ja hän arveli, ette sielä saattais olla nokko syvä. Hän anto venheele lissää faarttii ja suuntasi jyrkästi paapurhiin. Hän pääsi nousemhaan suuren paaron pääle, ja sillä hän rattasti niemen sivvu ja sisäle kopphaan. Sitte hän purjetti täyelä faartila ranthaan! Epäonneksi siinä sattu olemhaan yksi suurempi kivi, johon het osuthiin, ja yhtäkkii venet toppasi ko seinhään. Miehet kaauthiin kumhoon ja vierithiin pitkin venhettä - ja Mathias siinä myötä. Hän vieri mastoo vasten ja katkasi käen. Paikale tuli väkkee, ja het avitethiin miehet maihin. Monet olthiin niin ko piestyt, mutta muutoin ehjät. Venheen het kiskothiin ylös ja siothiin hyvin kiini.</p>
    <p>Het olthiin usseeman päivän aijan Prännässä ja korjathiin venhettä, mistä muutampi lauta oli särkyny. Mathias Kåven sai majapaikan yhen lesken tykönä. Leski ehotti, ette Mathias viipyis vielä kesän yli ja avittais häntä heinätöissä. Leski <span type="quote">"lääkitti"</span> Mathiaksen kättä parhaimalla maholisela tavala, ja käsi tervehty hopusti. Niinpä venetlaaki jatko matkaa ilman Mathiasta. Hiljemin kevhäälä Mathias nouti omat pojat Prännhään, ja vuotta hiljemin hän nai Anna Pedersdatterin. Vuoen päästä het saathiin tyttären, mutta lapsi eli tyhä kolme kuukautta. Mutta Annasta tuli hyvä äitipuoli minun äijile. Joten: ei ole koskhaan niin paljon huonoo, etteikö olis jotaki hyvvääki! Tahi niin ko kirjailiija sen sannoo:</p>
    <p>Ja jos sie tulisit kerran purjettelemhaan sinun venheen karkole, niin olihan se purjetteleminen kyllä kuitenki ihanaa!</p>
    <p xml:lang="nob">HAVETS HELTER, s. 34 -</p>
    <p xml:lang="nob">Fortelling fra Finnmark: <em type="bold">Han Maiala - en fortelling om tre gutters forlis på Vadsøya 1940 </em></p>
    <p>Oversatt til kvensk: Kainun institutti-Kvensk institutt/ Pirjo Paavalniemi</p>
    <p>
      <em type="bold">Se Maiala </em>
    </p>
    <p>- muistelus kolmesta pojasta ja haaksirikosta Vesisaaressa vuona 1940</p>
    <p>Tämän tapahtuman oon muistelu ja kirjottannu Jan Danielsen.</p>
    <p>Tämä tapahtu oktooperikuun alussa vuona 1940. Syksyn tormit ilmotethiin, ette talvi teki tuloa. Tyskäläiset olthiin tulheet Vesisaarheen kolme kuukautta aikaa, ja ihmiset olthiin jo harjaintunheet näkemhään heitä kylän raitila.</p>
    <p>Se oli jälkhiin keskipäivän. Ko met olima kerinheet koulusta ja syönheet murkinan, niin met pojat pruukasimma mennä fierualle. Sielä met pruukasimma istua sisälä hytässä, mikä oli <span type="quote">”Skitbakkenin”</span> alla. Hytän met olima rakentanheet roskamateriaalista, mitä met olima löytänheet <span type="quote">”skittippeniltä”</span>. Sisälä hytässä oli hyvä ja lämmin olla, sillä met olima saanheet sinne vanhaan uunin, mitä met lämmitimmä. Ushein uuni savutti sisäle - ja erityisesti silloin ko tuulenpuuska löi <span type="quote">”Skitbakkenia”</span> myöten alas ja hytän piipusta sisäle. Silloin se pieni hyttä täytty savusta ja sai meät yskimhään ja köhimhään. Meitä oli viisi poikaa siinä sakissa, kaikki 8-10 vuotta vanhaat. Lisäksi sakissa oli myötä yks viientoista ikänen, joka oli ikhään ko sakin johtaaja.</p>
    <p>Met suunittelima sitä, mitä met tekisimmä iltapäivälä ja illala. Yksi pojista sano, ette damppikaajale oli tullu suuri tyskäläinen lastilaiva, mistä lastathiin ulos sotatarvikheita. Met mietimä, ette piian se olis hyvä ajatus <span type="quote">”lainata”</span> Aksel Hansenin venhettä ja soutaa Ørtangenin ympäri damppikaajale kattomhaan likemin tätä laivaa. Kaikkien mielestä tämä oli hyvä ajatus, mutta se oli tyhä kolme poikaa, jokka voitais olla myötä reissula. Niinpä myötä päästhiin Jan, joka oli 8 vuotta vanhaa ja Ole, joka oli 9 vuotta vanhaa. Reissun johtaaja oli tietenki 15-vuotias Trygve.</p>
    <p>Oli jo myöhänen iltapäivä ja oli alkanu hämärtymhään. Pilvipeitosta saatto päätelä, ette oli nousemassa rajuilma. Mutta siitähän met emmä perustanheet, sillä methän aijoima soutaa fieruaa myöten ja Ørtangenin ympäri. Ja met olisimma tyhä muutaman meetterin päässä rannasta. Se ei ollu niin pitkä matka Hanseninfierualta kiini damppikaajale. Sehän kyllä menis hyvin. Toiset pojat seisothiin kaajala ja toivotelthiin meile hyvvää matkaa.</p>
    <p>Mutta reissusta tuli kaikkea muuta ko hyvä. Met emmä olheet juuri kaukanakhaan rannasta, ko nousi kova rajuilma. Se oli aivan niin ko rajuilma olis tullu säkistä ulos. Täysi tormi pohjais-vestasta ja lumisajet. Se ei auttanu muu ko kääntyä takasin kohti rantaa. Mutta se oli helpomin sanottu ko tehty. Jan ja Ole saathiin paniikin ja alethiin parkumhaan. Trygve alko soutamhaan ja käski meän olla vaiti. Hän freistasi kääntää venheen takasin kohti rantaa ja soutaa takasin. Mutta siinä kävi hullusti. Kaikki hankaimet menthiin poikki ja venet lähti ajelehtimhaan ulos vuonole päin. Tunnelma venheessä oli synkkä. Met kaikki tiesimä, mitä tulis tapahtumhaan. Piian tämä olis meän viiminen matka? Ainoa maholisuus oli freistata päästä suojhaan saaren päähän, sillä muutoin met joutuisimma Varenginvuonole ja hukkuisimma. Mutta onneksi venheessä oli vielä kaksi airoa, ja niilä met sousima venheen saarheen ja pärjäsimmä meän hengen.</p>
    <p>Ulkona oli jo aivan pimeä. Tuuli tyhä ylty, ja sitte nousi kunnon lumitormi. Met kiskoima venheen ylös maale ja sioima sen kiini. Seuraava kysymys oliki: ”Mitäs met nyt tekisimmä?”</p>
    <p>Matka oli ollu raskas, ja met olima joksheenki märät koko sakki. Vesisaaressa oli kylmä, ja met aloima jo vähin hytisemhään märissä vaatheissa. Saaressa oli monta vanhaa venheenraakkia ja met menimä yhen raakin taka suojhaan. Raakki makasi fierualla, ja siinä likelä oli vanhaa ryssänkirkkomaa. Siitä tuli rohki visto olo. Ja lisäksi oli kylmä ja met olima märät. Met tiesimä, ette saaressa asusti yksi ihminen. Se Maiala. Se, jota kaikki nuoret pöläthiin. Ja met tiesimä, missä kohin hän asu. Se oli yksi niistä vanhoista kummitustaloista, jonka Svein Foyn oli jättäny jälkhiinsä.</p>
    <p>Met häytyisimmä päästä hopusti sisäle talhoon, muutoin met paleltuisima hengiltä. Ja joka taphauksessa met vähinthään sairastuisima. Met näimä tuiskun läpi damppikaajan, jossa lastathiin suurta lastilaivaa. Ja sitähän met itte asiassa olima menossa kattomhaan. Mutta nyt met siis istuima täälä, tyystin oman avun armoila. Tahi pareminki sen Maialan armoila. Sillä hän oli nyt meän ainoa toivo, jos met ylipäätänsä aikosimma pysyä hengissä. Meilä ei ollu ko kaksi maholisuutta. Paleltua hengiltä tahi freistata päästä sisäle Maialan tykö. Kello oli varmhaan jo kymmenen illala, ja Maiala oli varmastikki jo laittanu nukkumhaan. Mitähän hän mahtais sanoa, ko met tulisimma näin myöhään koputtelemhaan hänen ovele.</p>
    <p>Pelkkä ajatuski pani meät vielä enämen hytisemhään. Nyt oli kyse elämästä tahi kuolemasta! Met häytyisimmä päästä sisäle ennen ko met paleltuisima hengiltä. Trygve otti suunan kohti ukon taloa. Sisäle met nyt aijoima, maksakhoon mitä makso. Nyt oli elämä pelissä.</p>
    <p>Ko met olima kävelheet muutaman sata meetteriä, niin met tulima kummitustalon tykö. Se oli suuri talo. Ihmiset, jokka aikoinhaan olthiin työtelheet Sven Foyn valasasemalla, olthiin asunheet siinä. Trygve kokkeili varovasti ovea. Se oli auki. Met menimä sisäle ja tulima ensistä porstuasheen, missä oli aivan pimeä. Sitte met näimä, ette porstuan perälä olevan oven avvaimenreijästä loisti valo. Met menimä varovasti valoa kohti. Trygve kopisti varovasti ovea. Kukhaan ei vastanu. Sitte hän kopisti vähän kovemin. Ensistä met kuulima jotaki melua sisältä, ja sitte ovi aukesi. Meän eessä seiso Maiala - yöpaita päälä. Hän näytti rohki pölättävältä. Hän oli laiha ja ohukainen, ja hänelä oli pitkät, valkeat hykset, jokka uletuthiin hartioile. Met tärisimmä kauhusta. "Mitä tet täälä teettä? Meinaattakos tet varastaa minun venheen? Ulos täältä, senki rievatun varkhaat!" huusi Maiala. Ei se menny selittää hänele, ette millä asialla met sielä oikeasthaan olima. Hän jahtasi meät ulos, ja met emmä voinheet muuta ko laukkoa hopusti takasin rajuilman sekhaan. Onneksi met löysimä vanhaan vajan, missä met saatoima olla suojassa. Olihan seki parempi ko istua jossaki ryssänkirkkomaala. Sillä sielä kuulema kummitteli.</p>
    <p>Trygve sano, ette se olis meressä fiervavesi kahentoista aikhaan, ja silloin met voisima kävelä savista fieruaa myöten kylän laijale. Met kävimä monta kertaa fierualla kattomassa jos vesi olis jo laskenu. Mutta vesi ei laskenu niin paljon, ette met olisimma pääsheet kuivin jaloin pois saaresta. Met kyllä freistasimma, mutta met tyhä kastuima vielä enämen. Joten sen plaanin met häyvyimä unheettaa. Kello oli jo varmhaan likempänä yhtä yölä. Rajuilma oli laantumassa, ja oli jo kohta vaisto. Met olima entisestäki enämen märät ja palelimma vieläki enämen.</p>
    <p>Nyt Trygve ymmärsi, ette jos met emmä varsin pääsis sisäle lämpimhään, niin met paleltuisimma hengiltä. Tahi hyvässä lykyssä tyhä sairastuisima vakavasti. Met häytyisimmä päästä sisäle Maialan tykö, muutoin tulis katastrofi. <span type="quote">"Tulkaa, pojat"</span>, hän sano päättäväisesti, <span type="quote">"Nyt met menemä Maialan tykö ennen ko met palelumma hengiltä"</span>. Niinpä met menimä taas siihen samhaan talhoon, siihen pimehään porstuusheen ja kohti avvaimenreijän valoa. Maiala ei vishiin ollu vielä nukkumassa, tahi sitte hän nukku valot päälä. Trygve kopisti ovea kovasti ja huusi samala: "Päästä meät sisäle, Maiala, muutoin met palelumma hengiltä!" Ja niin Maiala aukasi oven, ja samala hän sano vihasella äänelä: "No, tulkaa sitte sisäle, mutta tyhä hetkeksi." Met olima pelastunheet. Met olima sisälä ja saatoima huokasta helpotuksesta.</p>
    <p>Sisälä oli lämmin ja hyvä olla. Parafiinilampun valo heitti huonheen seinile varjoja, jokka olthiin aivan trollin näköset. Huone ei ollu turhan fiini. Uuni, pöytä, pari toolia ja sänky. Met riisuima ulkovaatheet ja oikasimma ittemä vaipunheena ja uupunheena huonheen loukhoon. Maiala oli lämmittänny uunin, ja met kuulima tuulen ulvovan uuninpiipussa. Met olima niin vaipunheet, ette tulima uniseksi lämpimässä huonheessa. Mutta nukahtaa met emmä aikonheet. Maiala ei sanonu sannaakhaan. Hän tyhä istu ja poltti muutaman tupakin, joita hän rullasi tupakkirasiasta. Rasian päälä luki <span type="quote" xml:lang="nob">"Navy cutt"</span>. Sen kahen tunnin aikana, mitä met olima siinä istunheet, oli Maijala polttanu jo ainaki 20 tupakkia. Hän anto meile lukemisiksi kasan vanhoja viikkolehtiä, jotta met saisima aijan kulumhaan paremin.</p>
    <p>Nyt kello oli tullu jo viisi aamula, ja ulkona alko valjeta. Yhtäkkiä Maiala nousi ylös ja tuli meän tykö. <span type="quote">"Nyt se oon valosaa ulkona, ja teitä varmhaan olhaan jo hakemassa. Menkää nyt ulos, niin mie pääsen nukkumhaan"</span>, sano Maiala ja meni kohti sänkyä. "Mulla ei ole enhään paljoa margariiniä jäljelä. Tet häyvyttä oornata mulle puoli kiloa siitä hyvästä, ette tet saitta olla täälä." Met sanoima, ette jo vain met sen oornaisimma. Sillä puoli kiloa margariiniä ei ollu niin suuri maksu siitä hyvästä, ette met olima hengissä.</p>
    <p>Niinpä met kiitimä ja menimä ulos. Aamu oli valkenemassa, ja sää oli nyt jo koko hyvä. Met tunsima, ette met olima hyvässä formissa sisälä vietetyn yön jälkhiin. Maiala oliki ihan siivo mies, eikä yhthään niin vaaralinen, ko mitä met nuoret olima luulheet. Ja olihan hän kuitenki pelastannu meän hengen.</p>
    <p>Ulkona sato yhä lunta, mutta tuuli oli tyyntymhään päin. Aamu oli valkenemassa, mutta ulkona oli vielä sen verran hämärä, ette met emmä nähneet niin hyvin. Met häyvyimä löytää paikan, missä met saatoima oottaa päivän valkenemista. Semmosen paikan missä met olisimma hyvin näkösällä, jos joku olis meitä hakemassa. Yhtäkkiä met näimä kolme ihmistä, jokka ilmestythiin lumituiskun seasta. Met aloima heti huutamhaan, jotta het nähtäis meät. Ajatella, het olthiin meän faarit. Åsmoe, Hansen ja Danielsen.</p>
    <p>Se oon vaikea sanoila kuvvaila sitä iloa, mitä met tunsima, ko met näimä taas toisema. Met muistelimma heile meän kokemuksista. Het puolesthaan olthiin jo melkheen luopunheet toivosta, ette met löytyisimmä hengissä, sillä rouva Mallinen - joka asu Hansenin fierualla - oli nähny meän venheen ajelehtimassa kohti Varenginvuonoa. Useat olthiin myötä hakemassa meitä, ja tyskäläiset annethiin heile venheen käythöön. Het olthiin hakenheet meitä pitkin rannikkoa aina Vesisaaresta Ekrehään saakka, mutta het ei olheet löytänheet meitä. Saaresta het ei olheet hakenheet, sillä rouva Mallinen oli nähny meän venheen ajelehtivan kohti Varenginvuonoa.</p>
    <p>Mutta meän faarit ei olheet luopunheet toivosta, ette met löytyisimmä hengissä. Niinpä het otethiin suunan kohti saarta ja toivothiin, ette met olisimma sielä. Ja niinhän siinä kävi. Het souethiin meät maan puolele Nordlandinvenheelä, minkä het olthiin lainanheet yheltä kalastajalta.</p>
    <p>Kaupungissa met kohattelima lensmani Ursfjordin. Niin ko tavalisestiki, oli hänelä myötä hänen fiini, hopeapäinen kävelykeppi. <span type="quote">"Mie näjen, ette pojat oon löytynheet. Sittenhän met emmä tarvitte enhään hakea"</span>, hän sano ja hymmyili. Met menimä kothiin, jokhainen omhaansa. Minun muori luuli, ette hän näki näkyjä, ko mie tulin kothiin. Kaikki olthiin jo heittänheet toivomasta, ette het vielä nähtäis meät hengissä. Kukhaan ei uskonu, ette met pärjäisimmä hengissä semmosessa rajuilmassa, ja vielä venheessä.</p>
    <p>Muutaman päivän jälkhiin Maiala tuli Aksel Hansenin kauphaan, ja sieltä hän sai sen puoli kiloa margariiniä, minkä met olima hänele luvanheet. Se oli palkka sen eestä, ette hän oli pelastannu kolme poikaa haaksirikosta. Maiala ei sittenkhään ollu niin vaaralinen, ko mitä met olima luulheet.</p>
    <p>Hiljemin, muutaman päivän jälkhiin, saatethiin ihmiset lukea Finnmarkens Amstidene -aviisista seuraavan kirjotuksen: </p>
    <p>
      <em type="bold">Pojat pärjäthiin hengen </em>
    </p>
    <p>Keskiviikkona, jälkhiin keskipäivän, olthiin kolme poikaa täältä kaupungista pienelä seikkailulla. Samhaan aikhaan, ko het olthiin lähtenheet pienelä venheelä merele, nousi pohjais-vestasta kova tormi. Nämät nuoret viikingit ei olheet varustanheet itteänsä tormin varale eikä kyenheet soutamhaan maihin. Sen sijasta het ajelehithiin saarheen ja päästhiin lopuksi kuivale maale. Pojat oon nyt saanheet nokko tästä <span type="quote">"ensimäisestä reissusta"</span>, ja het oon luvanheet, ette het ei varsin aijo lähteä uutheen seikkailhuun.</p>
    <p xml:lang="nob">HAVETS HELTER, s. 38 -</p>
    <p xml:lang="nob">Fortelling fra Finnmark: <em type="bold">Historier fra sjøen - fortalt av Tormod Larsen (f. 1934) </em></p>
    <p>Oversatt til kvensk: Kainun institutti-Kvensk institutt/ Pirjo Paavalniemi</p>
    <p>
      <em type="bold">Muisteluksia mereltä </em>
    </p>
    <p xml:lang="nob">Muistelu Tormod Larsen (s. 1943)</p>
    <p>Tämä histooria muistelee Tormodin faarista, joka asu Antesbyyssä, ja se tapahtu yhtenä lauvantaina januaarikuussa 1933 tahi 1934. Tormod muistelee, ette yhtenä iltapäivänä hänen faari, Olav Larsen, lähti yhessä faarin veljitten Robertin ja Lauritsin kans laskemhaan liinoja vetheen. Tämän jälkhiin het aijothiin lähteä Annijokheen fästinpithoon. Näitä kolmea veljestä kuttuthiin nimelä <span type="quote">”Pojat”</span>.</p>
    <p>Vaikka oli kuutama, niin se oli välistä huono sikti, sillä ulkona oli kova tuuli ja lumisajet. Het purjehithiin Nordlandinvenheelä, mikä oli toennäkösesti kolmisoutonen. Kova tuuli puhalsi venheen kumhoon, mutta pojat onnistuthiin uimhaan ranthaan Pikku Vesisaarheen, mikä oon justhiin Antesbyyn ulkopuolela.</p>
    <p>Het kasathiin kiviä lämmön pitämiseksi. Olavilla oli muutampi kuiva tulitikku, minkä het sytytethiin palamhaan, jotta joku maalta näkis heiät. Mutta het olthiin liika kaukana, jotta kukhaan saattais nähhä heitä satheen läpi. Lopulta het menthiin saaren länsilaijale, missä teput olthiin suurimat. Lämmön pitämiseksi het kaivethiin ittensä tepuitten sisäle.</p>
    <p>Vähän hiljemin ajethiin Hans Hildonen ja hänen sisar Hildur, joka asusti Laksebybuktassa, aisakellosella hevosella fästinpithoon Annijokheen. Perilä het nähthiin, ette veljekset - eli <span type="quote">”Pojat”</span> - ei olheet vielä sielä. Hildur huolestu ja arveli, ette pojile oli häytyny tapahtua jotaki.</p>
    <p>Yölä, ko het olthiin matkala fästinpiosta kothiin, sano Hildur, ette hän kuulee mereltä huutoa. Hans - joka pölkäsi merta ja pimeää - tuumasi, ettei Hildurin pitäny sillä laila taajoa. Mutta Hildur vaati, ette ko het saavuttais kothiin niin heän pitäis soutaa Vesisaarheen ettimhään poikia. Sää oli jo parempi, ja niinpä het souethiin merele. Puoli tuntia het souethiin ja huuethiin, kunnes het löyethiin pojat. Pojat olthiin kaivautunheet kaulaa myöten tepuitten sishään.</p>
    <p>Niinpä het tulthiin pelastetuksi, mutta Olavin kroppa oli aivan jäykkä ja turvonu. Sen jälkhiin Olav ei halunu enhään puhua tapahtunheesta, ja hän pölkäsi lähteä merele huonola säälä. Ja sitte ko hän sai omia lapsia, niin hän ei antanu lapsilekhaan luppaa lähteä kovala tuulela merele.</p>
  </body>
</document>
