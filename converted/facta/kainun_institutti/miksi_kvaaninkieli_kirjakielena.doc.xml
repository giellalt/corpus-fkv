<document xml:lang="fkv" id="no_id"><header><title> 
Untitled
</title><genre code="facta"/><author><person firstname="Terje" lastname="Aaronsen" sex="m" born="" nationality=""/></author><translator><person firstname="Terje" lastname="Aaronsen" sex="m" born="1947" nationality=""/></translator><year>1997</year><wordcount>2204</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 105844 $; file-specific xsl  Revision; common.xsl  $Revision$; </version></header><body><p xml:lang="nob">Universitetet i Tromsø, 13. juni 1997:</p>
<p xml:lang="nob"><em type="bold">Aaroninjussan Terje/Terje Aronsen: </em></p>
<p><em type="bold">Miksi kvääninkieli kirjakielenä </em></p>
<p>Hyvät kuuntelijat!</p>
<p><em type="bold">Miksi kvääninkieli kirjakielenä tahi kirjotettuna kielenä? </em></p>
<p>Huomaakkaa ette prukrammissa lukkee <span type="quote">"kveeninkieli"</span>, mutta mie sanon ja kirjotan <span type="quote">"kvääninkieli"</span>. Mie en ole kveeni, mutta kvääni. Sana <span type="quote">"kvääni"</span> tullee ruiðan kielestä <span type="quote" xml:lang="nob">"kvæn"</span>-sanasta, sana mitä nykyaikhaan viralisesti kirjotethaan <span type="quote" xml:lang="nob">"kven"</span>, mutta ruiðan kielessä oon kans samanlainen sana <span type="quote" xml:lang="nob">"kven"</span> minkä merkitys oon <span type="quote">"kuka"</span>. Jos mie sanon ette mie olen <span type="quote" xml:lang="nob">"kven"</span>, niin se tarkottaa ette mie olen <span type="quote">"kuka"</span>! Toisin jos se olis kysymys; Kuka mie olen/Kven er eg? sillon assii oon selvä, mutta assii ei ole olheenkhaan selvä ko mie sanon näin: Mie olen kuka! Kyllä mieki olen ison osan omasta ijästä kävelly ympäri ja kyseskelly ja hunteerannu "kuka mie olen?", mutta se oon nyt menneisyyttä. Mie tieðän kuka mie olen: Mie olen kvääni, ja enkä kuka!!!</p>
<p>Mie häyðyn ensisti näyttäät teile millälaila mie tefineeraan sanan: <em type="italic">kieli </em>. </p>
<p>National Indian Brotherhood of Canada tefineeraa kielisanan näin, ja se oon justhiin mitä mieki meinaan ette kieli oon:</p>
<p>"Kieli oon se ulkomainen kuori niistä tieðoista ja kokemuksista mitä yks ihmisroikka oon kokenu vuosisattoin läpi.</p>
<p>"Se ei ole tyhä äänisympooli, se oon tynaaminen voima mikä muoðustaa "ihmisen mailmankuvan, hänen ajatukset mailmasta ja hänen elämän "filosofian.</p>
<p>"Oman äitinkielentunteminen auttaa tuntteet ittensä. Kuka ylppeilee "ommaa kieltä, hän ylppeilee ittensä."</p>
<p><em type="bold">Mikä oon sitte kvääninkieli? </em></p>
<p>Kvääninkieli oon se kieli mitä kväänit oon puhuhneet ja vielä tääpänäki puhhuuvat, ja mikä oon säilyny ruottalaistumisen ja norjalaistumisen läpi minuriteettikielenä.</p>
<p>Minun mielestä Torniolakson <span type="quote">"meänkieli"</span>ki oon vanhaa kvääninkieli tahi vanhaala meiðän kielelä kainhuunkieli.</p>
<p><em type="bold">Ja miksi kvääninkieli? </em></p>
<p>Kvääninkielen kautta meilä oon mahðolisuus osalistuut niihiin tiettoihiin ja kokemukshiin miitä meiðän esivanhemat - kväänit - oon kokenheet vuosisattoin läpi. Meiðän kieli näyttää mitä meiðän kansa oon ajatellu, uskonu, hunteerannu ja tehny. Kielen kautta met opima meiðän histuuriasta, meiðän lauluista ja loruista, meiðän nimistä, meiðän tavoista, meiðän uskosta ja meiðän omista ihmisistä. Kieli ja kylttyyri kuuluuvat yhtheen. Kylttyyrin kautta met opima oman kielen, ja kielen kautta met opima oman kylttyyrin. Jos toinen osa jääpi poijes, niin toinenki osa tullee kärsimhään siitä. Ilman kielettä oon vaikkee oppiit ja ymmärttäät esimerkiksi mitä lastenlaulut merkitteevät, sitte millälaila laulaat net ja jos niitä ei laula, net sitte hävviivät.</p>
<p>Yks esimerkki:</p>
<p>Tässä esimerkissä mie puhun pyssyjokilaisesta sillä ko <em type="italic">mie </em>olen pyssyjokilainen. Mutta esimerkki soppii kelle tahansa. </p>
<p>Kielen kautta pyssyjokilainen kohtaa omat esivanhemat ja heiðän jokapäivälisen elämän. Se elämä mikä heilä oli, se elämä se oon mikä pittää johðata nykypyssyjokilaisenki läpi mailman. Meiðän kieli oon meiðän kartta täähään mailmhaan. Jos tämän kartan tehthään muula kielelä ko pyssyjokilaisten kielelä, eihän pyssyjokilainen jaksa seurata sitä karttaa, ja sentähðen se kartta oon kelvoton. Mutta kartta minkä pyssyjoki-lainen tunttee ja saattaa seurata, semmonen kartta oon avuksi pyssyjokilaisele. Ja sillä kartala nykypyssyjokilainen päässee omhaan histuurihaan. Hänelä oon mahðolisuus lukkeet omasta taustasta ja ymmärttäät mistä se oon puhetta, hän näkkee ette oma kieli toimii kirjotettuna kielenäki, ja se anttaa ittetuntoo. Hän tunttee ittensä olevan osa omasta kokonaisuuðesta.</p>
<p>Kieli tässä esimerkissä oon tietenki maisema, ja kirjakieli tahi kirjotettu kieli oon kartta.</p>
<p>Tällä kartala ihminen onnistuu osalistuhmaan omila premissilä omhaan kylttyrhiin. Jos kartta ei sovi maisemhaan, ihminen hävvii omasta maisemasta ja semmonen mahðo-lisuus löyttyy ette hän äkisti löyttää ittensä kokonhaansa muussa maisemassa - muussa kylttyyrissä.</p>
<p>Meiðän kielen kautta met saatama jatkaat meiðän kylttyyrin ja oppit meiðän histuuriasta. Meiðän kylttyyri ja histuuria anttaa meile ittetunttoo, ja jos kylttyyri oon positiivinen, ja met tunnema meiðän histuurian, niin meiðän ittetuntoki oon positiivinen.</p>
<p>Takasin kielitefinisjuunhiin.</p>
<p>Meiðän kieli oon enämen ko äänisympooli. Meiðän kielelä met puhuma toinen toisen kansa. Ko mie sanon jotaki minun omile ihmisile minun omala kielelä, hän ymmärttää mitä mie tarkotan sannoot.</p>
<p>Esimerkki; taas Pyssyjovesta!</p>
<p>" Tässä huonheessa mulla oon kaks nukkumalommaa."</p>
<p>Yleissuomenkielinen ihminen ymmärttää kaikki osat tästä sätningistä, mutta ei hän ymmärrä kuitenki mitä mie tarkotan. Meiðänkielinen ihminen kyllä ymmärttää meiningin mikä minula oon. Hän ymmärttää mitä mie halluun sannoot:</p>
<p>" Tässä talossa minulla on kaksi makuuhuonetta"!!!</p>
<p>Toinen esimerkki; tällä kerttaa Suomesta.</p>
<p>Suomalainen tullee ja kyssyy minulta:</p>
<p>"Mitä kuuluu?"</p>
<p>Ja mie vastaan:</p>
<p>"Ei mithään," sillä ko mie lulen ette suomalainen kyssyy minulta "kuuluuko täälä mithään?" Ja ko mie en kuule mithään ääntä tahi muuta huminaa , sillon mie vastaan ette "ei kuulu mithään!"</p>
<p>Meiðän kielelä sehän kysymys olis ollu näin:</p>
<p>"Kunka se mennee?"</p>
<p>Ja vastaus olis ollu:</p>
<p><span type="quote">"Hyvin se mennee"</span>, <span type="quote">"Huonosti se mennee"</span> tahi <span type="quote">"Kyllä se mennee"</span>.</p>
<p><span type="quote">"Kieli oon tynaaminen voima"</span> sannoo minun kielitefinisjuuni. Meiðän kieli, meiðän äitinkieli, ja sen positiivinen kehitys oon alfa ja omeka positiivisessa ihmiskehityksessä. Se konkreettinen puhetkieli oon täysarvoinen kieli jo lapsuuðessa, mutta se apstrak-tinen ajatuskieli ei ole valmis ennenko nuoriso oon 18 - 20 vuotinen. Tämän apstrak-tisen ajatuskielen positiivinen kehitys oon kiini äitinkielessä. Jos äitinkieli ei kehity positiivisesti, niin ei se apstraktinen ajatuskielikhään kehity normaalisesti ja positiivisesti.</p>
<p>Ihmisela jolla oon hyvin kehitetty konkrettinen puhetkieli - ja kirjotettu kieli - , hänelä oon kans kaikki mahðolisuuðet saaða hyvän kehitetyn apstraktisen ajatuskielen. Hänen kieli oon hänele hyvä ja tärkkee työkalu. Hänen kieli oon hänele <span type="quote">"tynaaminen voima"</span> mikä anttaa hänele mahðolisuuðen ja vaphauðen itte muoðustaat ommaa elämää ja mailmaa. <span type="quote">"Mie ajattelen, sillä mie olen"</span>, sannoo filosooffi.</p>
<p>Äitinkielessä oon kans muut kyvyt kiini. Kyky ajatella oon yks. Toinen oon se ette kenelä oon hyvin kehitetty äitinkieli, hänelä oon kans parempi mahðolisuus kehittäät oman muiston. Met muistama oman kielen kautta.</p>
<p>Met kans näytämä tuntheita äitinkielen kautta. Met olema iloset ja met olema suruliset omala kielelä. Met muoðustama oman elämän ja meiðän oman mailmankuvan kielen kautta, ja met ymmärrämä toistin elämän, mailmankuvan ja ajatukset oman kielen kautta.</p>
<p>Els Oksaar sannoo näin:</p>
<p>"Kuka huomaa uussii kylttyyri- ja kielimallii, ja sillä tavala oppii</p>
<p>"tuntemhaan ommaa kieltä ja kylttyyrii toisen kielen ja kylttyrin kautta, "hän oppii tuntemhaan ittensä."</p>
<p>Ko mie tunnen ja ymmärrän minun oman kielen, mitä se merkittee minule, mikä hyöty minula oon siitä ja minkälainen resyrsi se oon minule, sillon minula oon mahðolisuus ymmmärttäät ette kaikki hyvvää mitä mie saan minun omasta kielestä, sen saman hyöðyn saapi kans minun kranni joka oon esimerkiksi saamenkielinen tahi ruiðankielinen. Ja jos hänelä oon se sama kuva kaikista näistä hyöðyistä, hänki anttaa minule samanlaiset kielenkehitysmahðolisuuðet ko hänelä ittelä oon. Yhðessä meilä oon sitte oikheen hyvä mahðolisuus muuttaat ja muoðustaat meiðän yhteisen mailman ja ajatukset toisista ihmisistä. Ko meilä oon samanlainen ymmärrys ja kuva mailmasta, sillon meilä oon mahðolisuus nähðä ette met olema kaksi ossaa samasta elämänfilosofista.</p>
<p>Viimi osa minun kielen tefinisjuunista sannoo:</p>
<p>"Oman äitinkielentunteminen auttaa tuntteet ittensä. Kuka ylppeilee "ommaa kieltä, hän ylppeilee ittensä."</p>
<p>Äitinkieli ja mie olema kaks ossaa samasta systeemista. Met komplementeerama toinen toisen. Minun ymmärrys omasta kielestä auttaa minnuu ymmärtämhään minnuu ittestä, ja se minun uusi ymmärrys minusta ittesestä anttaa minule lisätiettoo kielisysteemistä ja minun kehitysmahðolisuuðesta. Minun omankielenhyväksyminen tekkee minun ylppeemäksi ihmiseksi niin ette minula oon mahðolisuus ja kyky olla ylppee minun lähimäisestä. Investeeraminen omhaan kielheen oon kriisitön invisteeraminen.</p>
<p>Oma kieli anttaa minule itenttiteetin, ja jos kuva omasta kielestä oon positiivinen, niin itenttiteettiki tullee olemhaan positiivinen.</p>
<p>"Selvä niinko pläkki!!"</p>
<p><em type="bold">Miksi kvääninkieli sitte kirjakielenä tahi kirjotettuna kielenä? </em></p>
<p>Minun mielestä assii oon selvä. Puhetkieli ja kirjotettu kieli pittäävät olla niin liikelä toinen toista ko mahðolista kuitenki ko kysymys oon minuriteettikielistä. Kaikki mitä mie olen sanonu täähään saakka, oon premissit tämmäsessä konklysjuunissa: Kvääniin kieli oon kvääninkieli, ja kvääniin kirjotettu kieli ei ole mikhään muu ko kvääninkieli.</p>
<p>Kattoma vielä kerran minun kielitefinisjuunii:</p>
<p>"Kieli oon se ulkomainen kuori niistä tieðoista ja kokemuksista mitä yks ihmisroikka oon kokenu vuosisattoin läpi.</p>
<p>Kuori ja se mikä oon kuoren alla, oon kaks ossaa samasta hommasta. Meiðän tieðot ja kokemukset tulhaan esile meiðän kielen kautta. Meiðän kielitilannet oon vaikkee nykysin. Meilä oon tarvetta tutkiit ommaa kieltä, ja meilä oon kans tarvetta selittäät tutkimustulokset toisile kvääninkielenpuhuvile niin selvästi ja yksinkertasesti ette ei tule väärinkäsityksii. Mitä tiettoo met saama omista juurista, kielestä, histuuriasta, kylttyyrista ja itenttitetistä, meilä oon velvolisuus anttaat sen sillä tavala ette meiðän omat ihmiset ymmärttäävät mistä oon puhetta.</p>
<p>Liisäksi tässä oon kysymys kirjotetun kielen oppimisesta. Yks niistä tärkkeimistä assiista meilä jokka olema kvääninkieliset, oon oppiit lukemhaan ja kirjottamhaan meiðän ommaa kieltä. Hän joka jo puhhuu meiðän kieltä, hänelä oon helppo kans oppiit lukemisen ja kirjottamisen jos sen opetusken annethaan meiðän kielen kautta. Ja tämän opetuksen läpi meilä oon erinomainen mahðolisuus ottaat huomihoon meiðän oman kylttyrin ja histuurian.</p>
<p>Päinvastoin jos lukemis- ja kirjottamisopetuksen annethaan yleiskielelä, ero meiðän kielen ja yleiskielen välissä oon senverran iso ette se omankielen tieto ja kokemus mikä kvääninkielen puhhuuvala ihmiselä oon, se ei ole hänele avuksi olhenkhaan. Siitä synttyy sekotusta ja epävarmuutta. Mie tieðän sen sillä mie olen itte oppinu lukemhaan ja kirjottamhaan yleiskieltä ennenko opin lukemhaan ja kirjottamhaan ommaa kieltä. Lukeminen vielä niinki mennee, mutta kirjottaminen oon suora frystrasjuuni. Niin kauvon ko ei tunne sannaa yleiskielelä, mutta tunttee sen sanan kvääninkielelä, se eppäilys oon heti siinä. Millälaila nyt tavathaan ja kirjotethaan tämän sanan? Minula oon selvä kuva siitä ette oon helpompi oppiit lukemis- ja kirjottamiskyvyn oman kielen kautta. Meiðän kieli oon se pohjaresyrsi mikä pittää olla ja tavalisesti oon kaikila jokka oon oppimassa omankielen lukemista ja kirjottamista. Mitä pienempi ero puhetkielen ja kirjotetun kielen välissä oon, sen helpompi oon oppiit kirjottamisen.</p>
<p>Meiðän kieli oon kärsiny norjalaistumisen alla toistasattaa vuotta ja sentähðen sen tilannet oon vaikkee ja heikko. Met itte olema saanheet semmosen kuvan siitä ette ei sillä pääse minkhään. Paras oon puhhuut ruiðankieltä. Ruiðankieli meiðänkielelä tarkottaa norjankieli. Met saatama lukkeet ja kuitenki muuttamphaanlaihiin kirjottaat ruiðankielelä, ja mikä hyöty oon meilä siinä ette met opima sitä <span type="quote">"paskakieltä"</span>. Muutamat sannoovat meiðän oman kielen <span type="quote">"paskakieleksi"</span>. Heilä ei ole minkhäänlaista positiivistä kuvvaa omasta kielestä ja kylttyyristä. Mutta kuka nyt vähäsen tutkii meiðän ommaa kieltä ja hunteeraa niistä systeemistä mikkä kuuluuvat meiðän omhaan kielheen, hän näkkee ette ei se mikhään <span type="quote">"paskakieli"</span> ole. Mutta se jääpi "paskakieleksi" jos met itte emmä nosta sitä toistin kieliin tasole. Tärkkein homma tässä nostamistyössä oon justhin se ette meiðän puhetkielestä tehemä kirja- tahi kirjotetun kielen.</p>
<p>Mie olen nyt paljon toistakymmentä vuotta opettanu pikku lapsii ymmärtämhään, lukem-haan ja kirjottamhaan kvääninkieltä. Vaikkiin osa tässä prusessissa oon sanan- ja kielen ymmärtäminen, mutta lukeminen ja kirjottaminen ei ole mikhään prupleemi. Niissä perheissä missä vanhimet oon positiiviset omhaan kielheen, ja puhhuuvat ommaa kieltä omile lapsile, niitten perheitten lapsila ei ole prupleemii oppiit kvääninkieltä. Kielen opetus ja perheitten oma kieli oon osa samasta assiista. Lapsi huomaa heti ette se kieli mitä mamma tahi pappa puhhuu, se oon kans se sama kieli mitä koulumies puhhuu ja opettaa. Lapset tuntteevat takasin oman kielen koulun kielessä. Eikö tämä ole hyvä petakookinen prinsippi? Vai mitä?</p>
<p><em type="bold">Mutta eikö kväänilä ole tarvetta olla yks yhtheinen kirjotettu kieli? </em></p>
<p>Meiðän toðelisuus oon tämmänen: Pyssyjoven kvääni ei puhu samhaanlaihiin ko annijokilainen, joka ei puhu niinko raisilainen. Eikä raisilainenkhaan puhu niinko lemmijokilainen ja niin pois päin. Jos kaikki nämät <span type="quote">"laiset"</span> puhhuuvat ja kirjottaavat erilaihiin, eikö siitä tulee Paapelin moska tahi sekotus? ihmiset kyssyyvät.</p>
<p>Minun vastaus oon: "Ei tule!"</p>
<p>Näin sehän oon ollu läpi koko meiðän histuurian. Ihmiset eri paikoissa vanhaata Kaihnuunmata oon puhunheet erilaila, mutta het oon ymmärtänheet mitä kranni oon sanonu. Ja mie uskon ette meilä oon hyvät mahðolisuuðet nytki ymmärttäät toinen toisen. Met olema revitaliseeramassa ommaa kieltä, ja minun mielestä se oon kokon-haan väärin jos met alama tämän prosessin siitä päästä missä pääassii oon formali-seeraaminen. Ensiksi met häyðymä nostaat kielen staatyksen, ja sitä emmä nosta sanomala ette kuka halluu oppiit lukemhaan ja kirjottamhaan hänelä oon pakko kirjot-taat ulkomaan yleiskielelä!!!</p>
<p>Tutkimukset näyttäävät ette koululapsila oon semmonen kuva kirjakielestä ette se ei ole sama kieli ko heiðän oma puhetkieli. Näin se oon kuitenki Ruiðassa tahi Norjassa. Tämä tuopi paljon prupleemii koulhuin. Lapsila oon paljon kirjotusvirhheitä mikkä viethään heiltä usheen kirjotusmutivasjuunin. Jos ruiðan kirjakieli olis ollu likemälä puhetkieltä, tilannet ruiðan kouluissa olis ollu paljon positiivisempi. Nyt ko met olema saamassa kvääninkieltä ruiðan koulhuin, vaikka sitä vielä sanothaan <span type="quote">"finskiksi"</span> tahi suomen kieleksi, meilä oon velvolisuus ottaat esile meiðän omat premissit; etnisyys, histuuria, kieli ja kylttyyri ennen ko veðämä konklysjuunit.</p>
<p>Suomen yleiskieli ei ole mikhään konklysjuuni meile, minun mielestä, sillä ko sen premissit oon kokonhaan muut ette ko net mikkä meilä oon.</p>
<p>Mutta mitä met opetama niile lapsile jokka ei ennää olheenkhaan puhu eikä olheen-khann kuulla kvääninkieltä? Eikö heile olis paras opettaat yleissuomee - sitä <span type="quote">”oikkeeta suomee”</span>? Tässä oon se sama kysymys esilä:</p>
<p>Mikkä oon näitten lasten premissit?</p>
<p>Onko nämät lapset osa meiðän vanhaasta kväänikylttyyristä - siitä kylttyyrista miihiin met nyt freistaama saaða heiðät?</p>
<p>Jos vastaus oon: Kyllä!, ja konklysjuuni oon selvä.</p>
<p>Heile opetethaan kvääninkieltä sillä ko het oon kväänit. Kväänisyys oon heiðän itenttiteetti.</p>
<p><em type="bold">Loppusanat </em></p>
<p>Kvääninkieli oon se ainoa mahðolisuus minkä kautta kväänin kylttyyrin saattaa kehittäät.</p>
<p>Kvääninkieli kirjotettuna tahi kirjakielenä oon se ainoa mahðolisuus mikä anttaa kvääniile heiðän oman itenttiteetin takasin.</p>
<p>Kvääninkieli, puhet- ja kirjakielenä, oon se ainoa mahðolisuus kvääniile.</p>
<p><em type="bold">kveeninkieli </em></p>
<p><em type="bold">kvääninkieli </em></p>
<p><em type="bold">kveeni </em></p>
<p><em type="bold">kvääni </em></p>
<p xml:lang="nob"><em type="bold">kvæn </em></p>
<p xml:lang="nob"><em type="bold">kven </em></p>
<p><em type="bold">kven? = kuka? </em></p>
<p xml:lang="nob"><em type="bold">National Indian Brotherhood of Canada: </em></p>
<p>Kieli oon se ulkomainen kuori niistä</p>
<p>tieðoista ja kokemuksista mitä yks</p>
<p>ihmisroikka oon kokenu vuosisattoin</p>
<p>läpi.</p>
<p>Se ei ole tyhä äänisympooli, se oon</p>
<p>tynaaminen voima mikä muoðustaa</p>
<p>ihmisen mailmankuvan, hänen</p>
<p>ajatukset mailmasta ja hänen elämän filosofian.</p>
<p>Oman äitinkielentunteminen auttaa</p>
<p>tuntteet ittensä. Kuka ylppeilee ommaa kieltä, hän ylppeilee ittestä.</p>
<p><em type="bold">Mikä oon sitte kvääninkieli? </em></p>
<p>Kvääninkieli oon se kieli mitä kväänit</p>
<p>oon puhuhneet ja vielä tääpänäki puh-</p>
<p>huuvat, ja mikä oon säilyny ruottalais tumisen ja norjalaistumisen läpi minu</p>
<p>riteettikielenä.</p>
<p xml:lang="nob">Els Oksaar:</p>
<p>Kuka huomaa uussii kylttyyri- ja kieli- mallii, ja sillä tavala oppii tuntehmaan ommaa kieltä ja kylttyyrii toisen kielen ja kylttyrin kautta, hän oppii tunteh maan ittensä.</p>
<p><em type="bold">Loppusanat </em></p>
<p>Kvääninkieli oon se ainoa mahðolisuus minkä kautta kväänin kylttyyrin saattaa kehittäät.</p>
<p>Kvääninkieli kirjotettuna tahi kirjakielenä oon se ainoa mahðolisuus mikä anttaa kvääniile hänen oman itenttiteetin takasin.</p>
<p>Kvääninkieli, puhet- ja kirjakielenä, oon se ainoa mahðolisuus kvääniile.</p>
<p xml:lang="nob">12</p>
</body></document>
