<document xml:lang="fkv" id="no_id"><header><title>Kainuulainen – vanhaa minuriteetti Ruiðassa</title><genre code="facta"/><author><person firstname="Terje" lastname="Aaronsen" sex="m" born="" nationality=""/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>1999</year><wordcount>1320</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 105844 $; file-specific xsl  Revision; common.xsl  $Revision$; </version></header>
<body>
<p type="title" xml:lang="nob">Aaroninjussan Terje/Terje Aronsen</p>
<p type="title">Kainuulainen – vanhaa minuriteetti Ruiðassa</p>
<p xml:lang="nob">28.10. – 30.10.99</p>
<p>Värskassa</p>
<p>Hyvät kuuntelijat, hyvät ystävät.</p>
<p>Oon soma olla täälä näin kaukkaa etelässä. Mie en ole koskhaan ollu näin kaukkaa etelässä, ja mie kiitän ette sain kuttun tänne.</p>
<p>Mie puhun meiðän vanhaata kväänin tahi kainhuun kieltä. Mie toivon ette tet ymmärrättä mitä mie sanon. Mie en jaksa puhhuut suomen yleiskieltä, ja sentähðen mie en jaksa kirjottaatkhaan sitä. Jos oon jotaki tässä minun puhheessa mitä tet että ymmärrä, mie toivon ette tet jälkhiin tuletta minun tykö ja kysyttä.</p>
<p>Minula oon paljon tervheissii teile sieltä Jäämeren rannalta. Met toivoma ette metki joskus saama vierhaita täältä etelästä sinne pohjosheen. Mie sanon teile kaikile:</p>
<p xml:lang="nob"><span type="quote">”Tervettulemaa meile vanhaasheen Ruiðanmaahaan”</span>.</p>
<p type="title">Ruiða</p>
<p><em type="italic">Ruiða </em>oon kainuulaistin oma nimi meiðän omale maale. Se oon histuurialisesti sama sana ko <em type="italic">Ruottii </em>ja <em type="italic">Ryssä. Norja </em>oon suomalaistin nimi, ja se nimi tullee ruottiin <em type="italic">Norge </em>sanasta. Norjaksi se oon <em type="italic">Norge </em>. </p>
<p type="title">Kainuulainen</p>
<p><em type="italic">Kainuulainen </em>oon sama sana ko skantinaavian sana <em type="italic">kv </em><em type="italic">æn/kven </em> , mikä nykysuomeksi oon <em type="italic">kvääni/kveeni. </em></p>
<p type="title">Kainhuunmaa</p>
<p type="title">Noin 890</p>
<p><em type="italic">Kainhuunmaa </em>oli vanhaa maa pohjosessa. Skantinaavian <em type="italic">hoolöikilainen Ottar </em>kirjottaa noin 890 j.Kr. ette hän oon ollu kontaktissa kainuulaistin kansa, ja hän kirjottaa näin: (Tämä oon ensimäinen kirjotus meistä kainuulaisista.) </p>
<p>"Pitkin maan (se oon Ruiðan/Norjan) etelän ossaa toisela puolela tunturii, oon Ruottii/Svealand, ja pitkin maan pohjosossaa oon kainuulaistin maa. Kainuulaiset menhään usheen yli tunturin tappelemhaan ruiðalaistin kansa, ja ruiðalaiset tehðään sitä sammaa. Ja sielä oon issoi järvii jokapaikassa tunturissa, ja kainuulaiset kanttaavat omat venheet yli maan ja hyökkäävät ruiðalaissii. Heilä oon pienet ja kevveet venheet."</p>
<p>Kainhuunmaa oli osa nykysestä Ruottiista pohjosesta etelhäänpäin kiini Helsinglanthiin, ja nykysessä Suomessa se levis kiini Satakunnan pohjosen puolele. Pohjosessa kuuluthiin kaikki jokilaksot Kainhuunmaahaan. Se mikä tääpäna oon Pohjanlahti, oli sillon Kaihnuunmeri. Ryssäksi se oli <span type="quote">"Kajano morje"</span>.</p>
<p>Oon paljon syytä siiheen ette kainuulainensana vähittelen kattoo ja viimen hävvii kokonhaansa Kainhuunmaasta.</p>
<p><em type="bold">1200-luvula </em></p>
<p>1200-luvula tullee paljon ihmissii Satakunnan Pirkkalasta, mutta suomalainen profesoori Jouko Vahtola sannoo ette nämät ihmiset kainuulaistuivat. Pirkkalaiset saathiin m.m. luvan ruottiin kuninkhaalta kerätä verroo.</p>
<p>Jouko Vahtola kirjottaa ette se oli ruottalaiset jokka lopetethiin Kainhuunmaan ittenäisyyðen. Tämä tapahtui kerran 1200-luvun loppupuolela ko Ruottii tahi Sveariikki koloniseeras länsiosan Kainhuunmaasta.</p>
<p>1200-luvula oon kans karjalaissii pohjosessa riitelemässä – tahi sanomako sotimassa?, mutta heiðät oli Novgorod lähättäny sinne. Karjalaiset saavat viimen herruuðen Kainhuunmaan itäpuolen, nykysen Pohjanmaan yli, ja tämä Ryssän sotiminen Kainhuunmaan itäosassa hajotti kainuulaiskansan.</p>
<p>Suomen kaupunki Kajaani muistuttaa meitä tästä aiasta, sillä <span type="quote">”kainuu”</span> ryssän kielelä oon <span type="quote">”kajano”</span>. <span type="quote">”Kajano morje”</span> oon toinen muisto siitä aiasta.</p>
<p type="title">Suomi ja suomen nasjunalismi</p>
<p><em type="bold">1500-luvula </em></p>
<p><em type="italic">Varsinais Suomi </em> oon nimi sillä maakunnala mikä oon Luonas-Suomessa. Tämä maakunta ja maakunnat Åland/Ahvennanmaa, Satakunta, Uusimaa, Häme, Savo ja Karjala olthiin koko keskiaiassa ja 1500-luvun alussa net mikkä sanothiin Österlanniksi/Itämaiksi, ja tämä nimi oon säilyny kansanlaulussa: <span type="quote" xml:lang="nob">"Till Österland vil jag fara"</span>. Østerbotten - itäosa Kainhuunmaasta/ Kvænlannista - kuului Pohjosmaihiin.  </p>
<p><em type="bold">1600-luvula </em></p>
<p>Ko Kristiinan raamattu (=koko raamattu suomenkieleksi) oli valmis 1642, tehtiin kuvan missä oon trotninki Kristiina, hänen päälipuolela oon ruottiin valtakunnanvaakuna ja 30 maakuntavaakunaa. Likkiin vaakuna valtakunnanvaakunan oikkeela puolela oon Varsinais Suomen vaakuna. Sitte tullee Nore Finland/Pohjos Suomi, mikä oon Satakunta.</p>
<p><em type="bold">1800-luvula </em></p>
<p>Vasta 1809 ko Ryssä ryöstää Ruottiilta suurruhtinaskunnan Suomen, levvii sana  <em type="italic">suomalainen </em> muile ko varsinaissuomalisile.  </p>
<p>1820-luvun alkupuolela sannoo ruottiinkielinen virkamies Adolph Ivar Arvidsson näin:</p>
<p><em type="italic">"Svenskar får vi inte vara, ryssar vill vi inte bli, låt oss då vara finnar!/Emmä saa olla ruottalaiset, emmä halluu olla ryssät, olema sitte suomalaiset!" </em></p>
<p>Mutta heistä tuli nasjunaliset suomalaiset, ei etniset suomalaiset. Etniset suomalaiset olthiin ja olhaan vielä nytki Varsinais-Suomessa Lounas-Suomessa. Tämä oon minun pääpuenki ko puhuma siitä kekkä oon etniset suomalaiset, ja kekkä oon etniset kainuulaiset.</p>
<p>Ko Ruottii/Sveariikki koloniseeras länsiosan Kainhuunmaasta, kolonistit Mälarn-seuðuilta alethiin 1800-luvula sanomhaan ette kainuulaiset oon <span type="quote">”finnar/suomalaiset”</span> ja ette het puhhuuvat <span type="quote">”finska/suomee”</span>. Syy siiheen oli se ette kainhuunkieli muistutti paljon varsinaissuomen kieltä. Molemat kielet kuuluuvatki länsivarieteethiin.</p>
<p>Nykysessä kuttunheessa Pohjos-Suomessa oli 1860-luvula monta nälkävuotta pöräkkän, ja paljon etnissii kainuulaissii muutti Pohjos- Ruiðhaan. Het olthiin sillon jo niin suomalaistunheet ette het sanothiin ittesen tulleevan Suomesta, ja ette het olthiin suomalaiset. Mutta norjan virkamiehet kirjottivat kuitenki ette het olthiin kväänit/kainuulaiset.</p>
<p><em type="bold">1900-luvula </em></p>
<p>Met kaikin tieðämä ette suomen nasjunalismi heräs ja vahvistui 1800-luvula, ja ette Suomi sai ittenäisyyðen 1917. Ja vasta jälkhiin 1917 alkkaa kassuuva suku Tornionlaksossa sanomhaan ette het oon suomalaiset. Sillon oon suomen nasjunalismi tullu kiini nykysheen Pohjos-Suomheen.</p>
<p>Tämä nasjunalismi ei koskhaan koskenu meihiin.</p>
<p>Siirtolaissii Suomesta oon muuttanheet Ruiðhaan kiini nykysheen saakka, ja nämät nykysuomen kansalaiset tahtoovat olla suomalaiset ja suomenkieliset. Tämä oon syy siiheen ette meilä tänä päivänäki oon riita siitä ette olemako met kainuulaiset ja kainhuunkieliset tahi suomalaiset ja suomenkieliset.</p>
<p>Mutta assii pitäs olla selvä.  <em type="italic">Kainuulainen </em> oon etninen sana, ja  <em type="italic">suomalainen </em> oon nasjunalinen siirtolaissana.  </p>
<p type="title">Norjalaistaminen</p>
<p>Jo 1936 oli hirmunen riita tästä assiista;  <em type="italic">kainuulainen - suomalainen </em> . Ruiðan Isotingassa – meiðän parlamentissä – oli kaks jäsentä jokka olthiin kainuulaiset, mutta haluusivat olla suomalaiset ja suomenkieliset, het ehðottivat ette  <em type="italic">kainhuunkieli- </em> sana pyhitäs poijes ja muutettas  <em type="italic">suomenkieli- </em> sanaksi. Isotinka hyväksyi ehðotuksen, mutta päätti kans ette se oikkeus omhaan kieliopetuksheen mikä kainuulaisila oli ollu siiheen saaka, loppui. Se oikkeus koski vain meiðän kieltä apukielenä, mutta se oli kuitenki oikkeus.  </p>
<p>Norjalaistaminen oli alkanu jo 1880-luvula, ja se vahvistui 1900 alkupäässä. 1920-luvula oli sosiaalidarwinismi mikä selitti ette norjalainen oli se paras ihminen. Ja kaikila jolla oli halu olla hyvä ihminen, paras ihminen, hän muutti norjalaiseksi, tahi hänen muutethiin norjalaiseksi. Meilä ei ollu lupa puhhuut meiðän ommaa kieltä, ja kylissä ja kaupungiissa missä meiðän kieli oli minuriteettikielenä, se hävis jo ennen viimi mailmansottaa, mutta niissä paikoissa missä se oli majuriteettikieli, sielä se säilyi kiini 50-60-luvule. Tänä päivänä löyttyy vielä muutampi pieni kylä missä meiðän vanhaa kieli kuuluu. Minun kotikylä Pyssyjoki taittaa olla se kylä missä kieli oon säilyny parhain.</p>
<p type="title">Kainhuunkieli</p>
<p>Nämät histuurialiset tapahtumat oon syyt siiheen ette alkupöranen merkitys sanoissa  <em type="italic">kainuulainen, kainhuunkieli </em> ja  <em type="italic">Kainhuunmaa </em> vähittelleen hävvii ruottiin ja suomen kielistä, mutta ruiðan – tahi norjan – kielessä net säilyyvät  <em type="italic">kvääninä, kvääninkielenä </em> ja  <em type="italic">Kväänlantina </em> . Likele sata vuotta met itte olema luulheet ette net sanat kans olthiin hävinheet meiðän omasta kielestä, mutta kaks vuotta aikkaa sannoo yks vanhemmanpuolen vaimo Pyssyjovesta – minun kotikylästä – ette hänen isovanhimet sanothiin ette het olthiin kainuulaiset ja heiðän kieli oli kainhuunkieli. Mutta ennen tätä - jo kuuðenkymmenen luvula - vanhaa vaimo Alattiista – Alta ruiðan kielelä – sanoi ette het itte ruiðan kielelä sanothiin oman kielen  <em type="italic">kvääninkieleksi/kainhuunkieleksi. </em> </p>
<p type="title">Mikä oon kieli?</p>
<p>National Indian Brotherhood of Canada tefineeraa kielisanan näin, ja se oon justhiin mitä mieki meinaan ette kieli oon:</p>
<p>"Kieli oon se ulkomainen kuori niistä tieðoista ja kokemuksista mitä yks ihmisroikka oon kokenu vuosisattoin läpi.</p>
<p>"Se ei ole tyhä äänisympooli, se oon tynaaminen voima mikä muoðustaa "ihmisen mailmankuvan, hänen ajatukset mailmasta ja hänen elämän "filosofian.</p>
<p>"Oman äitinkielentunteminen auttaa tuntteet ittensä. Kuka ylppeilee "ommaa kieltä, hän ylppeilee ittensä."</p>
<p><em type="bold">Mikä oon sitte kainhuunkieli? </em></p>
<p>Kainhuunkieli oon se kieli mitä kainuulaiset oon puhunheet ja vielä tääpänäki puhhuuvat, ja mikä oon säilyny ruottalaistumisen ja norjalaistumisen läpi minuriteettikielenä.</p>
<p>Minun mielestä Ruottiin Torniolakson <span type="quote">"meän kieli"</span>ki oon vanhaa kainhuunkieli.</p>
<p type="title">Kieliopetus</p>
<p>Noin 1970 alkoi Vesisaaren Jatkukoulu antamhaan suomenkielenopetusta, ja pari vuotta jälkhiin löytyi samanlainen opetus Lemmijoven Nuortenkoulussa.</p>
<p>Vasta 1975 tuli ensimäinen kielivaatimus esile Ruiðassa. Pyssyjoven vanhimet vaatisivat ette heiðän lapsile annettas opetusta heiðän omala kielelä. 1978 alkoi ensimäinen suomenkielenopetus Ruiðan peruskoulussa. Mie olin se ensi opettaja joka alotin tämän opetuksen.</p>
<p>Mutta mitä tapahtui?</p>
<p>Lapset tulthiin minun tykö ja sanothiin näin:</p>
<p>”  Meiðän isovanhimet ja vanhimet ei ymmäretä sitä kieltä mitä met opima koulussa. Met jäätämä suomenkielenopetuksen!”</p>
<p>Ja paljon jätethiin. Seuraavana vuonna ei ollu ko yks koululapsi joka alkoi suomenkielenopetuksheen, mutta met sovima kuitenki lapsin ja vanhimitten kansa niin ette opetus jatkoi.</p>
<p>1985 oon ensimäinen vuosi ette met opetama meiðän ommaa kieltä Pyssyjoven koulussa. Täähään saaka oon meiðän koulu ollu ainua koulu missä opetethaan kainhuunkieltä. Mutta vaikka Ruiða oon yksi mailman rikhaista maista, meilä ei löyðy opetusmateriaalii tahi -kirjoi. Nyt oon kehittämässä opetusmateriaalii, mutta suomenkielelä!!!</p>
<p>Pyssyjovessa meilä oon kuitenki kielen ja kylttyyrin revitaliseeraustyö hyvin menemässä etheenpäin. Lastentarhaasa ja koulussa oon kainhuunkielenpuhhujii, ja vanhimet ja toiset kainhuunkielenpuhhuujat oon alkanheet puhumhaan meiðän ommaa vanhaata kainhuunkieltä lapsile.</p>
<p>Minun puhetaika loppuu täähään, mutta tet saatatta kyssyyt minulta lissää näinä päivinä ko olema yhðessä.</p>
<p>Toivon ette ymmärsittä vähäsen siitä mitä mie sanoin.</p>
<p>Kiitoksii paljon kuuntelemisesta.</p>
</body></document>
