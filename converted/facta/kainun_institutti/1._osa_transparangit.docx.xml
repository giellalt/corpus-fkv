<document xml:lang="fkv" id="no_id"><header><title/><genre code="facta"/><author><unknown/></author><translator><person firstname="Terje" lastname="Aaronsen" sex="m" born="1947" nationality="NO"/></translator><year>2012</year><wordcount>614</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p><em type="italic">Aikamatka 2 </em></p>
<p>Olema vielä Alattiossa</p>
<list><p type="listitem"><em type="italic">Kunka ihmiset asuthiin? </em></p>
</list><p>Met olema taas meiðän aikamasiinissa. Se alkkaa olemhaan jo ilta. Met panema oven ja klasireijät kiini. Leppäämä ja puhuma.</p>
<p>RAGNHILD HANSEN:  Netpä olthiin ouðon näköistä väkkee! Mitä sie sanoit, Kaisa, mikä vuosi se oli? Seittementoistasattaa neljekymmentä kahðeksen (1748)? Ja maikuuta? Kyllä oli kylmä maikuu, vielä jäätäki jovessa. Vaikka aurinko sielä paistoi kaunhiisti kirkkhaalta taivhaalta! Ja olihan se Alattio kaunis siiheen mailman aikhaan, niin kaunis petäjämettäki.</p>
<p>LIISAN MATTI:  Niin. Ja sininen meri ja sininen taivas ja raikas ilma. Voi voi senthään! Niin ei ole nyt! Mie en tahtonu tuntteet sitä paikkaa! Ymmärättäkö tet, mie olen tuosta paikasta pois! Ja mie en kohta tuntenu koko paikkaa! Vaikka kyllähän se Alattionjoki vielä oon paikala, ja oon se kyläki, jossa äskön kävimä, se Jovensuu. Siinä vain oon nyt paljon korkkeita huonheita, silloin tyhä muutama hirsihuonet. Eikä niissä huonheissa ollu klassiikhaan, tyhä klasireijät vain. Vain mikkä net reijät olthiin niissä seinissä?</p>
<p>PETTERIN MIKKO:  Jaa, net reijät? Mie piðän, ette net olthiin semmoiset, ko ennen käskethiin räppänäreijäksi. Kattos, siitä net päästethiin savvun ulos. Net huonheet, net olthiin semmoiset savvuhuonheet, eikä niissä ollu savvupiippuu. Ko uunin lämmitethiin, se tuli huonheesheen paljon savvuu. Sen häytyi sitte päästäät ulos niistä räppänistä. Mutta tulihan niistä räppänäreijistä näkkööki.</p>
<p>RAGNHILD HANSEN:  Mutta voi kauheeta! Sittehän niilä olthiin huonheessa seinät aivan mustat ja lokaiset! Ja katto ja laattii ja kaikki!</p>
<p>HANNUN HANNA:  Ei ei, Ragnhild. Vanhaat kainulaiset olthiin oikhein puhthaat ihmiset eikä olheenkhaan lokaiset. Niin, no, kyllähän seinät ja katto piian olthiin mustat, mutta ei net sillä lokaiset olheet. Net pesthiin aina hyvin ja skuurathiin hieðala. Ja laattiin pesthiin aivan valkkeeksi. Vaikka ushein saattoi olla niinki, ette huonheessa oli vain maalaattii eli sitte hietalaattii. Mutta lokaista ei huonheessa ollu, vaikka oliski ollu maalaattii eli hietalaattii. Se oon varma! Kainulaiset oon aina olheet puhthaat ihmiset! Sillä niilä oli saunaki!</p>
<p>VILLE VIRTANEN:  Niin, niin, kyllä met uskoma! Älä nyt huuða! Mutta muistelkkaapas, kuka se semmoinen Ollin Nuutti oli. Oonko se tosi, ette semmoinen Alattion mies oon käyny aivan kiini Kööpenhaminassa asti ja puhunu kuninkhaan kans? Kunka se oon mahðolinen? Eihän silloin ollu mithään kulkuneuvoikhaan. Ei ollu piilii, ei ollu flyyii, ei ollu raittoo, ei eðes maaraittoo, puhumattakhaan ilmaraiðosta. Kunka hän saattoi siiheen laihiin matkustaat, ilman mithään kulkuneuvoo?</p>
<p>STIINAN LEENA:  No kuulithan sie. Vain etkö sie kuuntelu? Hän matkusti porola ja hevoisella ja välilä hän hihtaski ja käveliki. Kuljethiin se ennenki!</p>
<p>PETTERIN MIKKO:  Niin, ja jos hän olis kulkenu kesälä, se olishan hän saattanu kulkkeet venheeläki. Tästä Alattiosta Koutokeinhoon oli silloinki paha mennä venheelä, sillä ko tässä oon niin kovat kosket ja nivat ja korkkeet kurkkiit. Mutta ko päässee kiini Kaaresuanthoon, se siitä oon helppo laskeet venheelä kiini Perämerheen/Kainunmerheen asti.</p>
<p>VILLE VIRTANEN:  Hyvä hyvä! Assii selvä! Mutta se Ollin Nuutti? Kuka se oikhein oli? Oonko semmoinen ihminen ollu olemassa?</p>
<p>ANNAN KAISA:  Joo vain! Kyllä oon Ollin Nuutti eli Knud Qvæn ollu olemassaki. Kattokkaas, siitä mie halluisin teile muistela, jos tet nyt halluutta kuunela.</p>
<p>KAIKKI:    Joo, joo, tietenki! Met halluuma kuula kaikki. Muistele!</p>
<p>Annan Kaisa painaa yhtä knappii, ja samassa heiðän eðessä seissoo vaimo, jolla oon kohta samanlaiset vaattheet ko niilä alattiolaisilla, joitten tykönä het justhiin käythiin. Vaimo alkkaa muistelemhaan. Kaikki kuunelhaan.</p>
<p><em type="italic">Sanalista 2a </em></p>
<p xml:lang="nob">levätä:leppää-     å hvile</p>
<p>reikä:reijä-      hull, -et</p>
<p xml:lang="nob">outo:ouðo-  fremmed, ukjent, her: uvant</p>
<p>kaunis:kaunhii-     pen -t</p>
<p>taivas:taivhaa-     himmel -en</p>
<p>petäjämettä/pötäjämettä   furuskog –en</p>
<p xml:lang="nob">raikas:raikhaa-     frisk -t</p>
<p xml:lang="nob">voi senthään      <span type="quote" xml:lang="nob">”du verden”</span></p>
<p xml:lang="nob">tahtoot:tahðo-     å ville</p>
<p xml:lang="nob">äskön       i sted, nylig</p>
<p xml:lang="nob">hirsihuonet:h.huonhee-   lafta tømmerhus –et</p>
<p xml:lang="nob">pittäät:piðä-      her: mene</p>
<p xml:lang="nob">räppänäreikä:r.reijä-    ljore –n</p>
<p>voi kauheeta!/voi kauheus!  forferdelig</p>
<p>lokainen:lokaise-     skitten –t</p>
<p>puhðas:puhthaa-     rein –t</p>
<p xml:lang="nob">pestä:pese-:pesse-    å vaske</p>
<p xml:lang="nob">skuurata:skuuraa-    å skure</p>
<p xml:lang="nob">hieta:hieða-      sand –a</p>
<p>kulkuneuvo      framkomstmiddel –et</p>
<p xml:lang="nob">raito:raiðo-      tog –et (eg. reinraid)</p>
<p xml:lang="nob">koski:koske-      foss –en (stri strøm)</p>
<p xml:lang="nob">niva        stryk –et</p>
<p xml:lang="nob">kurkkii  foss –en (smalt og steinete fossefall)</p>
<p xml:lang="nob">Perämeri:P.mere-/</p>
<p xml:lang="nob">Kainunmeri:K.mere-   Bottenvika</p>
</body></document>
