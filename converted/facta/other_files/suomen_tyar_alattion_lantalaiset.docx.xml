<document xml:lang="fkv" id="no_id"><header><title/><genre code="facta"/><author><unknown/></author><wordcount>5491</wordcount><conversion_status type="standard"/><availability><license type="standard"/></availability><origFileName>suomen_tyar_alattion_lantalaiset.docx</origFileName><parallel_text xml:lang="nob" location="jenta_fra_finland_altakvenene.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p><em type="italic">Suomen tyär, Alattion lantalaiset ja heän paikanimet – </em></p>
<p><em type="italic">Artikkeli muistelee, minkälaisela mielelä eteläsuomalainen vaimoihminen siirtyi Alattihoon Pohjais-Norjhaan ja kunka se oli kohata sielä ruijalaisia, saamilaisia ja eriliikaisesti lantalaisia. Alattiossa oli 1970- ja 1980-luvuitten vaihtheessa vielä paljon lantalaisia, jokka saatoit oman äitinkielen, ja artikkelissa kirjottaja muistelee, kunka se oli tehä kenttähommia näitten joukossa. Fokus oon lantalaisissa paikannimissä, mikkä vielä silloin olit hyvässä muistossa, ja eriliikaisesti semmoisissa nimissä, mikkä liittyvät maanpruukhiin ja jokipyythöön, sillä ko net oon justhiin net elinkeinot, mikkä lantalaiset toit myötänsä, ko het siiryit asumhaan Alattihoon 1700-luvun alussa. </em></p>
<p><em type="bold">Suomen söörinki tullee Alattihoon </em></p>
<p>Se oli aukustikuun alussa vuona 1979 ko mie istuin piilissä matkala Alattihoon. Mie olin saanu yhen kemiläisen miehen auttamhaan siirtymisessä Alattihoon. Piilin peräkärröilä oli minun vähät kamppheet, ja matka meni joutusesti. Tornio, Pello, Muonio. Oli siinä mulla ihmettelemistä, ko ensimäisen kerran näin Tornionväylän ja pohjasen maisemia. Sitte Enontekiö ja Koutokeino. Puut tyhä pienethiin ette pienethiin ja vähethiin ette vähethiin. Vain tämmösheen mailmhaan mie olin siirtymässä. Mie ko olin vielä päivää varhemin ollu Turussa ja kattonu korkeita puita, tammia, vahteria, jalavia.</p>
<p>Kunka mie tuomosellet reisulet olin joutunu? Se oli niin, ette mie työtelin vikariaarinna Turun universiteetissa suomen kielen instututissa, ko joku minun työkaverista käveli siinä meän kangissa ja huuteli nettä oonko täälä yhtäkhään, joka oon kiinostunnu talvisportista. Hän oli nähny aviisista, nettä Alattiossa Pohjas-Norjassa oli suomen kielen opettajan virka auki korkeakoulussa. Se piian meinas, nettä se oli vitsi. Kuka nyt niin pohjasheen haluaa siirtyät! Mutta mie ajattelin nettä jaa, mikäpä siinä, saattaishan sitä pröövätä – kuiten pienen aikaa.</p>
<p>Ja sitte mie hain sitä virkaa ja sain – niin ko ajattelin nettä pieneksi aikaa. Kattoma sitte minkälainen paikka se oon. Mie olin kyllä katttonu Alattiosta leksikonista ja nähny, nettä talvela ei aurinko olheen nouse, mutta saetmäärä oon sama pieni ko Saharassa. Merkilinen paikka! Sitä mie muretin, nettä kunka sitä saattaa pittäät fuonetkasvia semmosessa paikassa, missä puoli vuotta oon aivan pimeäta aikaa. Ilman net kuolevat kaikin.</p>
<p>Siinä mie sitte istuin piilissä ja kattelin, ko maisemat vaihetuit. Mutta sepä oliki ihmet! Ko Koutokeinon perästä olima ajanheet hyvän matkaa kohta puutonta tunturia siutte Maasin ja juonheet kaffia ja syönheet lepsun Suolovuomassa – ensimäisen kerran elämässä maistoin lepsua –, niin maisemat aloit muuttumhaan. Puita tuli lissää ja lissää ja net tulit korkeammaksi ette korkeammaksi. Kaikki oli niin vihriäistä, nettä en ollu semmosta nähny. Mie jo ajattelin, nettä eihän tämä saata olla totta. Pohjasheenko met olema ajamassa vain etelhään käsin? Mutta sitte se oli siinä jo Alattio. Pieni kylä, Possukoppa. Mutta meri oli iso. Alattionvuono kiilteli koko sen loistossa. Joo vain oli ihana paikka!</p>
<p>Heti seuraavanna päivänä mie menin Alattion tullhiin. Sinnet minun oli käsketty sen takia, ko mulla oli pieni mustavalkea televisuuni myötä matkatavaroissa. Sen piti tietenki tullata. Mutta tullissa mullet tuli paikala oikheen kotonen olo, ko sielä tiskin takana seisoi mies, joka sanoi nimeksi Søderholm. No, Söderholmhan se olin mieki. Olima sitte samassa tuttavat keskenämmä.</p>
<p>Asentopaikka mullet löytyi ensistä Kaakkurista, mikä oli minun mielestä soma nimi, ko sehän oli puhasta suomea! Sitte vähän ajan perästä siiryin asumhaan Fou’inmaalet Possukopphaan. Siinä oli heti meri klasin eessä, ja maisemat olit komeat. Fou’inmaassa asui tyhä korkeakoulun väkeä eli enniimästi ruijalaisia eri puolilta Norjaa, ja mie sain hyvän maholisuuen harjotella ruijan kieltä. Itte korkeakoulu oli vielä väliaikhaisessa pytinkissä liki Kurravaaraa, ennen ko sitte siirtyi Rautionaithaan, millä nyt on soma ruijankielinen nimi Sentrum.</p>
<p>Fou’inmaassa asuit kansa muutamat saamilaiset – lapin ihmisiksi käskit lantalaiset heitä siihen aikhaan – ja se oli hirmunen mukava tulla opphaaksi tämän minoriteetin kansa ja kuula lapin eli saamin kieltä. Korkeakoulun vahtimestari kansa oli saamilainen, ja ko hän vei minun ja minun pikkupojat heti ensi syksynä kattomhaan poroitten ratkoma-aitaa Kaavuonhoon, niin se oli sikkaristi jännittävin, mitä mie olin kiini siihen asti nähny.</p>
<p><em type="bold">Ruijalaisia, saamilaisia ja lantalaisia </em></p>
<p>Ennen sitä Alattihoon siirtymistä pohjassiin paikka, missä mie olin käyny, oli Oulu. Ja sieläki tyhä kerran yhessä yhen päivän kokkouksessa. Norjassa en tieten ollu käyny enkä siitä paljon tieny. Ruijalaisista mulla oli semmonen postikorttikuva päässä, nettä sielä net tyhä kävelit vihriäisten vaaroitten laitoja ja paimensit villatröijy päälä lamphaita. Vaikka olin mie muutaman elävänki ruijalaisen kohanu. Minun mies oli viisulaulaja, ja sillä oli viisututtavia Norjassa, ja jokku olit olheet meilä Turussa kylästelemässäki. Somat ihmiset, mutta puhuit vähäsen kummalisesti. Kuttuit esimerkiksi sieniä velliksi (verttaa ruottin sana</p>
<p><em type="italic">soppa </em></p>
<p>’velli’ ja ruijan sana</p>
<p><em type="italic">sopp </em></p>
<p>’sieni’).</p>
<p>Mie olin studeerannu Turun universiteetissa suomen kieltä, ja sillä mie tiesin, nettä Alattiossa – niin ko muutonki Pohjas-Norjassa – assuu kahenlaista vanhaata minoriteettia, saamilaisia ja Ruijan suomalaisia. Ja kyllä minua nyt vähäsen harmitti, ette olin universiteetissa lukenu unkaria enkä saamia. Yhen niin käsketyn suomen <span type="quote">”etäsukukielen”</span> mie näet pi‘in valita, ja ko mie olin ajatellu, nettä se oon suurempi maholisuus ette kohata unkarilaisia ko saamilaisia, niin mie sitte valittin unkarin kielen.</p>
<p>Mulla oli kansa ollu eksaamenikirjana Nils Erik Hansegårdin kirja Tvåspråkighet eller halvspråkighet, missä Hansegård kirjottaa Ruottin puolen Tornionväylän varren asukkhaista ja siitä, kunka het oon kaottamassa oman äitinkielen. Mie olin tietenki vihassa Ruottin esivalloilet, kunka net niin fuonosti olit kohelheet heän minoriteettia eikä antanheet heilet kielioikheuksia. Samoten mie ajattelin, nettä Norjan staatti oli freistanu väkisin ruijalaistaat Norjan puolen saamilaiset ja suomalaiset. Ja ajattelin kansa, nettä Norjan saamilaisila ja suomalaisila oon yhthenen intressi ette kääntäät tämän kehityksen ja sillä tehä yhthestyötä.</p>
<p>Pohjas-Norjan suomensukuisia met Suomessa käskimä ylheensä</p>
<p><em type="italic">suomalaiseksi </em></p>
<p>, niin ko Ruottin puolen Tornionväylän varren väkeäki. Muutamat Suomessa sanoit kansa, nettä Ruijan suomensukuiset oon</p>
<p><em type="italic">kveenit </em></p>
<p>, sillä ko ruijalaiset ylhesesti käskethään heitä sanala</p>
<p><em type="italic">kven. </em></p>
<p>Mutta ko mie sitte tulin opphaaksi näitten ihmisten kansa, mie havattin, nettä het kyllä meinasit, nettä mie olin</p>
<p><em type="italic">suomalainen </em></p>
<p>, mutta het ajattelit, nettä ei se sana sovi heilet, ko eihän het asu Suomessa eikä ole syntynheetkhään Suomessa, niin ko mie olin. Jos mie jonku oman nimen kuulin, minkä het annoit itte ittelensä, niin se oli</p>
<p><em type="italic">lantalainen </em></p>
<p>. Ruijan sana</p>
<p><em type="italic">kven </em></p>
<p>ei kansa oikheen sopinu suuhun. Moni meinas, nettä</p>
<p><em type="italic">kven </em></p>
<p>oon – paha sanoat mikä – piian joku semmonen sekotus, mahtaisko olla semmonen, joka oon puoliksi lapin sukua. Mutta</p>
<p><em type="italic">storfinlender </em></p>
<p>, semmosen nimen muutampi ihminen kyllä ittelensä ruijaksi omisti.</p>
<p>Mutta Alattion lantalaisten kieli oli kyllä</p>
<p><em type="italic">suomen kieli </em></p>
<p>, se oli selvä. Ja nyt mie pi’in sitte alkaat opettamhaan finmarkkulaisilet suomea, nettä het oppisit uuesti ommaa äitinkieltä ja kansa kirjottamhaan sitä. Se oli tullu parempi aika minoriteetille, mie uskoin.</p>
<p><em type="bold">Kenttähommia </em></p>
<p>Mullet kävi niin hyvin, nettä sain oikheen hopun alun tutustumisessa Pohjas-Norjan <span type="quote">”suomalaishiin”</span>. Heti ko olin tullu Alattihoon, mullet ringas Ivar Bjørklund, joka oli kirjottamassa Naavuonon historiata. Joku oli hänelet muistelu, nettä nyt sielä Alattiossa korkeakoulussa työteli semmonen vaimo, joka oli harjaantunnu kenttähommhiin ja kokoamhaan paikannimiä. Se tahtoi minun Naavuonhoon, missä hän itte sillon perheen kansa asui. Mie mielelä menin. Ja sielä sitte sain muutaman päivän sisälä puhutella koko joukkoa vanhoita lantalaisia ja sain heiltä hopusti enämen ko 600 paikannimeä.</p>
<p>Ensimäisenä talvena sain kansa Suomesta tehtävän ette koota sanoja Euroopan kieliatlaksheen. Se oli iso eurooppalainen prosekti, missä tarkoituksena oli koota sanat kaikilet tärkeimillet käsittheillet kaikista Euroopan kielistä ja murretaloilta. Listassa oli 546 käsitettä, ja mie pi’in kyselä niitten ympäri Alattiosta, Omasvuonosta ja Vesisaaresta. Työ oli oikheen soma: Mulla oli aivan erinomhainen tila opastuat Pohjais-Norjan lantalaishiin öystästä vesthaan ja vielä keskeltäki. Siihen aikhaan, vuona 1980, se oli vielä kaikista paikoista helppo löytäät ihmisiä, jokka saatoit kielen. Omasvuonossa menin tieten ensimäisenä puhuttelemhaan vanhaata kielimestaria ja rajakauppiasta Anton Sommersethiä, jota jo Samuli Paulaharju 1920-luvula oli käyttäny kontaktimiehenä, ko oli kirjottamassa kirjoja Ruijan suomalaisista. Anton sitte opasti muitten kielisepitten tyköt. Vesisaaressa mulla oli opastajana Kiiperistä lähtösin oleva Irene Andreassen, johon mie olin keriny jo opastumhaan, ko hän oli meilä korkeakoulun tiimaopettajana Vesisaaren suomen kielen kursila.</p>
<p>Alattion lantalaisiakhaan mie en itte vielä tuntenu, mutta minun kollega Suoma Jantunen oli löytäny asenon Possukopasta Emilia Mathilassin tyköä ja asui hänen lohassa. Emilia oli erinomhainen suomen puhuja, ja neuvoi minun muitten suomea puhuvitten tyköt. Ja loppu oliki helppoa: Ko meni yhtheen talhoon, niin het sieltä taas neuvoit seuraavhaan. Joka paikasta löytyi ihmisiä, mikkä saatoit kielen. Ja ihmiset olit niin höölit ja otit minun oikheen hyvin vasthaan. Korkeakoulu oli sillon vielä uusi, vasta pari vuotta vanhaa, ja moni kyllä oli vähäsen skeptinen koko koulun suhtheen. <span type="quote">”Sinnet tullee niin paljon sitä söörinkiä, ja net oon niin eriskumhaiset ihmiset.” Mie siihen, nettä ”Söörinki se olen mieki, ko olen Turusta, Etelä-Suomesta”</span>. Mutta siihen vastasit alattiolaiset, nettä <span type="quote">”Ei ole koskhaan Suomen tyär söörinki”</span>. Ja sillä mie olin paikala ko Alattion oma tyär – kuiten mie tunsin niin.</p>
<p>Se oliki niin Alattiossa, nettä mie näin sielä kaksi eri kertaa: Olit net vanhaat alattiolaiset, mikkä tunsit paikan histoorian, sen monenkulttuurisen elämänlaa’un, sen vanhaat elinkeinot, koko vanhaan kansankulttuurin ja paikan oman suomen kielen ja tieten kaikki <span type="quote">”oikeat”</span> alattiolaiset. Sitte sen päälet oli tullu uusi kerta, aivan uu’enlaiset ja ou’ot ihmiset, jokka jotenki aloit täkkäämhään sitä <span type="quote">”oikeata”</span> Alattiota ja jokka ei tienheet mithään paikan hengestä. Mie pi’in nettä mie olin oikheen lykylinen, ko mie, vaikka olinki yhenlainen söörinki ja työtelin korkeakoulussa, niin kenttähommitten myötä kuitenki sain klasireiän kansa siihen vanhaasseen Alattihoon, mistä saatoin kurkistaat siihen pohjemphaan kerthaan. Ja se vanhaa Alattio oli niin jännittävä, niin viisastuttava ja tieten mullet söörinkillet – eli siis Suomen tyttärellet – kansa hirmu eksoottinen.</p>
<p><em type="bold">Kunka hyvin met sitte ymmärsimmä toinen toista? </em></p>
<p>Mie saatoin kohta hyvin ruottia sillon, ko tulin Alattihoon. Olin lukenu sitä koulussa, työtely pari kessää Ruottissa ja kansa pari kolme kessää suomenruottalaisessa kommuunissa Suomessa. Lisäksi mulla oli Turussa paljon turunruottalaisia kaveria ja olipa mulla turunruottalainen mieski. Sillä se ei ollu paha tulla toimheen ruijan kielen kansa. Heti ko olin tullu Alattihoon, mullet ringas vanhaa työkaveri Turun universiteetista, Jussi Kallio, ja kysyi, nettä kunka se mennee mulla ruijan kielen kansa. Mie sanoin, nettä <span type="quote">”Ei se ole paha, ko kyllä ihmiset ymmärtävät minun ruottin kieltä, mutta se oon vähän vaikeampi mullet ymmärtäät, mitä het mullet sanovat”</span>. Siihen Jussi nettä <span type="quote">”Niinhän se oon ollu sulla kotomaassaki, ei olheen uutta”</span>. Mitähän se sillä meinas?</p>
<p>Mutta jos toesti puhuma, niin se oli paljon helpompi ymmärtäät, mitä pohjasruijalaiset puhuit ko mitä eteläläiset eli vestaruijalaiset puhuit. Minun korvhaan kuului, nettä pohjasruijalaiset puhuvat selvästi eikä <span type="quote">”kii’a”</span> niin ko eteläläiset. Kaikkiin paras mullet oli, nettä korkekoulun meininkhiin minua ensimäiseksi opasti saamin kielen opettaja Odd Mattis Hætta, joka puhui kohta yhtä selvästi ko suomenruottalainen ja saattoi vähäsen suomeaki. Mulla oli sitte kohta loiva lasku ruijan kielheen.</p>
<p>Kunka se oli sitte Alattion suomen murtheitten kansa? Mie olin tieten universiteetissa opiskellu suomen murtheita, ja sen myötä sitte kansa vähäsen pohjassuomalaisia murtheita. Kuiten mie olin kuulu niitä tyhä aivan vähäsen. Mutta hyvin se meni. Mullet minun kielisepät sanoit, nettä helpompi se oon ymmärtäät minun Turun murretta ko sitä kieltä, mitä net puhuit Suomeen raadiossa. Se oonki selvä, nettä minun Turun murtheessa ei ole niin paljon uusia <span type="quote">”hoksattuja”</span> sanoja ko kirjasuomessa, ja meilä oon samat kohta kaikilet suomen vestamurtheilet yhtheiset ruottalaiset lainasanat. Eriliikaisesti Naavuonon murtheesta löytyi kansa melkheen paljon saamin lainasanoja, mutta ei niin paljon, nettä en olis heän kieltä ymmärtänny. Ja mitä en ymmärtänny, sen mie kysyin.</p>
<p>Se oikheen paljon kiusas, ko jokku minun informantista käskit ommaa kieltä <span type="quote">”paskasuomeksi”</span>. Eli sanoit, nettä <span type="quote">”Ei tämä ole mithään oikeata kieltä, ei tämä ole suomea eikä ruijaa, tämä oon tyhä jotaki sekotusta”</span>. Minusta näyttää, nettä se fuono käsitys oli tavalisempi Itä-Finmarkussa ko Alattiossa, piian sillä, nettä sinnet oli suuryhteiskunnan prässi ollu kaikkiin kovviin. Mutta kyllä mie kuulin sitäki, nettä lantalaiset olit kuulheet semmosta negatiivista puhetta Suomen suomalaisiltaki. Semmonen tieten tekkee oikheen pahhaa ihmisen ittettunnolet.</p>
<p>Mutta tosi se haukkuminen ei ollu. Finmarkun suomen murtheet oon ylheisesti likempännä kirjasuomea ko esimerkiksi minun oma Turun murret, ja ruijan lainasanoja oli vanhoitten ihmisten puhheessa niin vähän, nettä mie oikheen hämmästyin. Tämän mie havattin paikala, ko aloin kenttähommhiin ja kokosin niitä käsittheitä Euroopan kieliatlaksheen. Sanat olit piian kaikki samat ja mullet opphaat Suomen suomesta eli kuitenki murtheista. Ja Alattion kieli oli oikheen selvä ja fiini, ja mulla korva nautti, ko sai sitä kuula.</p>
<p><em type="bold">Missä Alattion lantalaiset asuit? </em></p>
<p>Alattion lantalaisila oli vanhaasseen aikhaan omat kylät, missä het asuit. Kysymys ei kyllä ollu misthään <span type="quote">”etnisestä puhthauesta”</span>, mutta siitä, nettä heilä oli eri elinkeinot ja elämäntapa ko paikan ruijalaisila ja saamilaisila. Heilet tärkeimät asiat olit, nettä paikasta löytyi lohijoki, mäntymettää ja maholisuus maanpruukhiin. Het ko olit oikheen sepät lohenpyytäjät, asuit hirsihuonheissa ja olit harjaantunheet kylvämhään viljaa ja panemhaan höystöksi karjan sontaa. Tämmösheen meininkhiin parhaimitten sovit isot jokivarret Alattionvuonon pohjassa.</p>
<p>Mie olen selvittänny maanmittari Christian Frost Bredalin Alattion ensimäistä maamatrikkelia varten tekemän protokollin avula, missä senaikhaiset lantalaiset talot 1700-luvula olit ja missä heän maat olit. Alattio oliki ensimäinen paikka Finmarkussa, missä maata alethiin jakkaat kuninkhaalisen resolusuunin 8. juunikuuta 1775 jälkhiin. Bredal kirjotti uskolisesti ylös net nimet, mikkä isänät hänelet muistelit, ja sillä se oon kohta helppo nähhä, oonko isäntä ollu suomen-, lapin- eli ruijankielinen. Monet näistä nimistä oon säilynheet kiini meän päivhiin asti maapaikoitten viralisina niminä, ja löytyvät uuemistaki maamatrikkelista. Kirjotustapa tyhä oon ollu vaihetteleva, ja ushein oon niinki, nettä nimen kirjotustapa oon muuttunu niin paljon, ette nimeä oon ennää vaikea ymmärtäät.</p>
<p>Bredalin maanmittaustyön aikhaan talot löy’yit kaikin Joensuun ja Ylipään välistä, ja enniimitten joen lännenpuolelta. Maapaloja löytyi kansa muitten joitten varsilta, eriliikaisesti Fallijoesta.</p>
<p>Ko mie kuljin Alattiossa paikannimiä kokoamassa, niin issoin lantalaiskylä oli Joensuu. Minun nimimestarit sielä muistelit, nettä se oliki aina se paikka, mihin lantalaiset Alattiossa ensistä tulit. Sitte ko olit vähäsen kattelheet, minkälainen paikka Alattio oli ja havanheet sen hyväksi, het hommasit ittelet maata sieltä, mistä sitä oli maholinen saaha. Vielä mailmanso’itten välissä kuulema Joensuu oli niin lantalainen paikka, ette sielä asuvat ruijalaisetki opit suomen kielen. Itte sain sen paikala havata, ko Joensuun mööpelikauppias, jolta ostin ensimäiset mööpelit uutheen kothiin, puhui aivan täyttä suomea, vaikka sanoi, ettei hänessä ollu olheen suomen vertä. Oli tyhä pitäny oppiat, nettä pärjäs.</p>
<p>Joensuulaisilla oli vanhaasseen aikhaan ollu Alattionjokivarren lisäksi niittymaita ja kesäsijoja eriliikaisesti Fallijoessa. 1800-luvula sinnet alkoi siirtymhään ihmisiä etelämpää Ruijasta, eriliikasesti Trøndelagista. Siitä oli jääny vähäsen pientä torraa joensuulaisten ja fallijokilaisten välhiin. Sillä fallijokilaiset kuulema mielelä käskit Joensuuta nimelä</p>
<p><em type="italic">Tuppikaupunki </em></p>
<p>– piian sielä fallijokilaisten mielestä tulit puukot liian hopusti esilet. Joensuulaiset taas käskit fallijokilaisia vähäsen negatiivisesti</p>
<p><em type="italic">taatsoiksi. </em></p>
<p>Minun nimimestarit muistelit, nettä varhemin oon kansa Alattionjoen suun öystänpuolesta käytetty nimeä</p>
<p><em type="italic">Joensuu </em></p>
<p>. Nyt sen nimenä oli</p>
<p><em type="italic">Poikkijoki </em></p>
<p>eli</p>
<p><em type="italic">Kruunsta </em></p>
<p>.</p>
<p><em type="italic">Poikkijoki </em></p>
<p>-nimen mullet selitethiin niin, että se oon joen vestanpuolelta kattoin <span type="quote">”poikki joen”</span> eli piämä mennä Alattionjoen poikki, nettä pääsemä Poikkijokheen. Mie kuitenki uskon, nettä nimi tullee alunalkain siitä, nettä siinä kohassa oon Fallijoen vanhaa suu, missä se oon laskenu Alattionjokheen vähän ennen ko Alattionjoki laskee merheen.</p>
<p><em type="italic">Kruunsta </em></p>
<p>-nimesta tiethiin, nettä siinä oli ollu vanhaa kruununkirurgin kartano, ja paikka oli saanu nimen siitä.</p>
<p>Alattionjokea ylöspäin mennessä seuraavan vanhaan lantalaiskylän nimi oon</p>
<p><em type="italic">Aaroninniemi </em></p>
<p>. Paikasta eriliikaisesti joensuulaiset käytit nimeä</p>
<p><em type="italic">Piikkiniemi. </em></p>
<p>Jokku minun informantista meinasit, nettä nimi tullee siitä, nettä joki siinä tekkee piikin näkösen niemen; joittenki muitten jälkhiin siinä oon niemen kärjessä semmonen piikkimäinen kivi, josta nimi olis saanu alkunsa. Mutta kuuulema aaroninniemeläisilä oon joensuulaisten ajatuksissa ollu vähäsen samanlainen mainet, ko joensuulaisilla fallijokelaisten puhheessa, ja nimi</p>
<p><em type="italic">Piikkiniemi </em></p>
<p>tuliski siitä, nettä sielä <span type="quote">”piikit”</span> eli puukot oon ushein heilunheet, muisteli mullet muutama joensuulainen. Viralisen nimen</p>
<p><em type="italic">Aaroninniemi </em></p>
<p>kyllä oon saanu sillä, muistelit vanhaat, nettä sielä olis joskus 1600-luvula asunu joku</p>
<p><em type="italic">Aaroni </em></p>
<p>-niminen ihminen. Kaikkiin tunnetuin aaroninniemeläinen oon kuitenki ollu Lannan Nilla eli Knud Qvæn, joka siirtyi sinnet asumhaan 1700-luvun alkupuolela. Hänestä vanhaat alattiolaiset vielä muistit, nettä hän oli pannu vasthaan Pahalet Amtmanillet eli Rasmus Kieldsenillet, ja sillä joutunu fankilhaan Vuorehaan. Mutta ko Lannan Nilla oli matkustannu Kööpenhaminhaan vaitelemhaan kuninkhaalet, niin Paha Amtmani oli ajettu pois Alattiosta. Tämän muisteluksen saattaa lukeat kansa Just Qvigstadin ulosantamasta kirjasesta Finske fortellinger fra Kvænangen og Nord-Reisa.</p>
<p>Finmarkun amtmanillet oliki rakenettu Alattihoon ison kartanon justhiin amtmani Kieldsenin aikana. Mutta minun nimimestarit ei käskenheet kartanoa amtmanin jälkhiin mutta 1800-luvula vaikuttanheen katolisen misuunityön jälkhiin nimelä</p>
<p><em type="italic">Paavinkartano </em></p>
<p>, sillä ko katolinen kirkko piti sillon asentoa siinä pytynkissä, niin ko muistethiin. Sillon ko mie asuin Alattiossa, se Paavinkartanossa piti asentoa militääri.</p>
<p>Aaroninniemestä ylös jokea mennessä seuraava isompi lantalaiskylä oon</p>
<p><em type="italic">Keskiranta </em></p>
<p>. Nimi soppiiki paikalet hyvin, sillä ko se oon justhiin puolessavälissä, ko Joensuusta oon kuljettu ylimäisheen lantalaiskylhään eli</p>
<p><em type="italic">Ylipääksi </em></p>
<p>käskethyyn kylhään. Ylipäätä taas oon verrattu kansa Aaroninniemheen, ja siinä vertailussa Aaroninniemi oon Ylipään vastapooli ja sitä käskethään kansa nimelä</p>
<p><em type="italic">Alapää </em></p>
<p>. Vähän Ylipäästä käsin ylöspäin Alattionjokheen laskee Äipiönjoki, jonka rannoila kansa oon ollu vanhaata asutusta, mutta sielä asukkhaat oon olheet kaikki ruijalaiset.</p>
<p>1700-luvula oon kohta kaikki lantalaiset talonpaikat olheet Alattionjoen vestanpuolela. Ylipuolela mainituitten paikoitten lisäksi lantalaisten huonheentonttia oon vestanpuolela ollu vielä Isossa-aiassa. Iänpuolela jokea oon lantalaistalo ollu tyhä Paskaputhaassa ja Saaressa.</p>
<p>Hiljemin lantalaiset oon siirtynheet asumhaan kansa muualet Alattihoon. Mie löysin lantalaisia informanttia Alattionjoen iänpuolelta Raippasesta ja Mousunsaaresta. Raippanen oon saanu nimen</p>
<p><em type="italic">Raippanen </em></p>
<p>-nimisen vaaran jälkhiin, Mousunsaaresta mullet muistelthiin, nettä siinä olis 1700-luvula asunu</p>
<p><em type="italic">Mousu </em></p>
<p>- eli</p>
<p><em type="italic">Mooses </em></p>
<p>-niminen mies. Vieläki paikan asukkhaita käskethiin</p>
<p><em type="italic">Mousun väeksi. </em></p>
<p>Kansa vuonon pohjapaikkhoin oon siirtyny lantalaisia. Kaitusesta mie löysin oikheen sepät suomenpuhujat ja nimenmuistajat, vanhaat Eriksenin veljekset, jokka olthiin asunheet samassa paikassa koko iän. Se oli ainua paikka Alattiossa – ja koko Pohjas-Norjassaki – missä mie näin oikean vanhaanaikhaisen sausaunan ja vielä somasti Kaitusjoen rannassa. Veljekset muistelthiinki, nettä vanhaasseen aikhaan Alattiossa tyhä lantalaiset olthiin puhthaat, ko het saunoit joka viikko ja pesit sillon koko kropin. Ruijalaiset kuulema tyhä vähän virutit kasvoja pesofatissa, siinä kaikki. Veljekset käskit minua ette tulla heilet joskus saunomhaan, het kyllä lämmittävät sen sausaunan. Mulla meni pitkä aika ennen ko taas oli tila käyä sielä. Sillon sielä oliki ennää tyhä veljeksistä nuorempi, ja hän muisteli nettä <span type="quote">”vanhus”</span> – niin hän käski vanhempaa veljeä – oli kuolu. <span type="quote">”Kovin se ootti, nettä sie tulet käymhään, mutta niin se kerkes kuolemhaan ennen ko sie taas tulit”</span>, sanoi. Mullet tuli oikheen paha mieli, ja niin multa sitte jäiki se ehta lantalainen sausauna prööväämättä.</p>
<p>Nimi</p>
<p><em type="italic">Kaitunen </em></p>
<p>oli veljesten jälkhiin tullu siitä, nettä sieltä vaarhaan menevä kuru oikheen paljon <span type="quote">”kaituu”</span> eli tullee kaitasemmaksi nettä kaitasemmaksi.</p>
<p>Vuononpohjan pohjanpuolelta Rässivuonosta mie kansa helposti löysin suomenpuhujia. Nimi</p>
<p><em type="italic">Rässivuono </em></p>
<p>tullee siitä, nettä vuonon ranta oon tässä loiva eli <span type="quote">”rässiä”</span> eli välilä veen alla ja välilä paljhaana.</p>
<p>Paikan kielioloista mullet muisteli yksi sillon jo yli 80-vuotinen mies, nettä hän oli kolme kertaa hihanu sivakoila Rässivuonon siutti. Ensimäiselä kerrala – hän oli sillon vielä pikkupoika – hän kuuli, nettä sielä puhuthiin aivan lappia. Toisela kerrala hän oli raavas mies, ja sillon sielä puhuthiin tyhä suomea. Viimisellä kerrala, ko hän oli jo vanhaa mies, sielä puhuthiin tyhä ruijaa. Uslun eli Kristianian suomen ja saamin kielen professori Jens Andreas Friis teki 1860-luvula Pohjas-Norjan asukkhaista etnografisen kartan, ja siitä näemä, nettä 1860-luvula Rässivuonossa oon ollu kohta sama paljon lantalaisperheitä ja lappalaisperheitä, ruijalaisia ei yhtäkhään. Kaikki kuiten jo sillon oon saattanheet suomea, niin lantalaiset ko lappalaisetki. Mutta ei ollu suomen kieli häviny vielä sillonkhaan, ko mie sielä kuljin. Se vaan oli tyhä niin, nettä vierhaalet puhuthiin ruijaa, mutta semmoselle, joka itte puhutteli ihmisiä suomeksi, kansa vastathiin suomeksi.</p>
<p>Vielä löytyi vuonon rannalta, ko kiersin vuonon pohjasrantaa, yksi pieni kylä, nimittäin Ruoslahti. Sieltä muistelthiin, että se oli saanu nimen</p>
<p><em type="italic">Ruoslahti </em></p>
<p>rosvoryssistä. Nämät olit olheet ryöväämässä ja halunheet kulkeat ylitte Eliniemen Rässivuonon puolelet. Het olit saanheet myötä oppphaan, joka piti johattaat heät ylit vaaran. Opas kulki lyhty käessä ja rosvoryssät kuorasit häntä. Mutta ko het tulit sen pystöpahan kohale, missä pahta putoaa suorhaan alas, se opas viskas lyhyn ylit pahan, ja rosvoryssät kuorasit perässä, putosit merheen ja kuolit kaikin. Muistelus oon semmonen tradisunaalinen muistelus, mitä eriliikasesti oon yhistetty saamilaishiin. Kuka tämän muisteluksen oon Ruoslahtheen alunalkain liittäny, siitä ei ole tietoa. Friisin etnografisen kartan jälkhiin Ruoslahessa oon kuiten 1860-luvula ollu tyhä yksi talo, ja siinä oon asunu lantalainen peret.</p>
<p>Lantalaisia on tieten asunu muualaki Alattiossa, ja asui sillonki, ko mie sielä työtelin. Puktassa, Possukopassa, Aapanassa ja vähän joka puolela. 1800-luvula heitä oon asunu eriliikaisesti Kaavuonossa, missä het työtelit kuparikruuvassa. Friis oon etnografisheen kartthaan merkiny, että Kaavuonossa oli 1860-luvula nuin 100 lantalaisperettä, joista kohta yhessäkhään ei puhuttu ruijaa, ja nuin 30 ruijalaisperettä, missä kohta kaikissa saatethiin kansa suomea. Saman kartan jälkhiin kansa Lankovuonon pohjassa oon sillon asunu melkheen ainoastansa lantalaisia, muuala Lankovuonon rannoila ruijalaisia ja saamilaisia. Mie kuulin, nettä Lankovuonossa saatethiin suomen kieltä vielä sillon 1980-luvun alussa, ko mie niitä nimiä kokosin, ja minua oikheen paljon harmittaa, etten sillon sinnet keriny. Paljon meni sikkaristi nimiä hukkhaan.</p>
<p>Yhtheensä mie sain Alattiosta kokhoon likemäs 1000 paikannimeä. Paljon enämen sieltä sillon vielä olis sikkaristi saattanu löytyät, jos olisin löytäny kaikki nimimestarit ja ymmärtänny kysyät paremin.</p>
<p>Lantalaisten vanhaat elinkeinot, maanpruuki ja lohenpyytö, näkyvät oikheen selvästi heän paikannimissä. Muistelen tässä seuraavaksi vähäsen maanpruukhiin liittyvitten nimitten ympärit eli pellotten, kentitten ja niitytten nimistä, ja sitte sen perästä joenvarsitten kalapaikoitten ympärit.</p>
<p><em type="bold">Maanpruukaajia ja heän maita </em></p>
<p>Majuri Peter Schnitler, joka kulki 1740-luvula selvittämässä rajjaa Ruottii vasten, kirjoitti Alattiosta muun myötä seuraavasti:</p>
<p><em type="italic">Ainua paikka, mistä löytyy pellonkylvöä ja viljanviljelemistä, oon Vesta-Finmarkussa Alattionjoen varrela, mihin viimi Ruottin ja Ryssänmaan välisen soan aikana oon 16 <span type="quote">”kvääniä”</span> (niin käskethään tässä maassa ruottalaisia talonpoikia, jokka oon tulheet Tornion Lapista ja Öystä-Suomesta) ruijalaiselet maalet siirtynheet; ja ko het oon sepät maanviljelijät, se het oon viljelheet maata, nettä sielä saahaan jyvvää. </em></p>
<p>(Suomeksi kääntäny ES.)</p>
<p>Alattion lantalaisila oon sitte ollu höystetyt ja kuokitut viljapellot, missä het oon kasvattanheet ruokaviljaa, enniimästi kuitenki tyhä ohraa – muu vilja ei kerkiä valmhiiksi. Samuli Paulaharju muistelee kirjassa Ruijan suomalaisia, nettä Alattion lantalaiset kehitit aivan erityisen ohrasortin, mikä kypsyi hopumasti ko muut ohrasortit.</p>
<p>Pellot oon sikkaristi olheet kohta pienet ja ylheensä aivan talontontitten vieressä. Siihen aikhaan, ko mie nimiä kyselin Alattiossa, oli semmonen viljanviljely jo loppu. Muutaman pellonnimen mie kuitenki sain minun nimimestarilta, niin ko</p>
<p><em type="italic">Pekkalanpelto </em></p>
<p>Joensuussa,</p>
<p><em type="italic">Matinvainio </em></p>
<p>ja</p>
<p><em type="italic">Ylivainio </em></p>
<p>Aaroninnimessä ja</p>
<p><em type="italic">Tramperinvainio </em></p>
<p>Keskirannassa. Näemä, nettä pellot oon saanheet nimen omistajan eli isänän jälkhiin. Pekkalanpelto oon kuulema kuulunut</p>
<p><em type="italic">Pekkala </em></p>
<p>-nimisellet suomalaisellet; Itä-Finmarkussa oon asunu useampiaki Pekkaloita ja Bekkaloita, mutta Alattiosta en ole sen nimistä löytäny.</p>
<p><em type="italic">Matti </em></p>
<p>taas oon aivan tavalinen miehennimi, ja joku Matti Matinvainiossa kuulema oon viljaa viljely. Tramperinvainion viljelijä oon saattanu olla joku Tramberg tahi Tranberg, molemista tullee lantalaisen suussa</p>
<p><em type="italic">Tramperi </em></p>
<p>.</p>
<p><em type="italic">Ylivainio </em></p>
<p>taas oon semmonen nimi, nettä sitte uskoisi nettä oon olemassa kans pelto nimeltä</p>
<p><em type="italic">*Alavainio </em></p>
<p>. Semmosta en kuitenkhaan ole löytäny.</p>
<p>Lantalaisila oon kansa aivan oma erinomhainen sana</p>
<p><em type="italic">karkea </em></p>
<p>, mikä meinaa höystettyä ja kuokittua heinämaata erotukseksi viljapellosta. Yhtäkhään pellon- eli niitynnimeä mie en kuitenkhaan minun nimimestarilta saanu, missä myötä olis ollu se sana, vaikka nimimestarit sanan tunsitki ja käytitki. Sitä saattaa kuitenki arvela, nettä saattaisko</p>
<p><em type="italic">Gargia </em></p>
<p>-nimen, Alattion lantalaisten kielelä</p>
<p><em type="italic">Karkia </em></p>
<p>, takana olla tämä sana; murtheessa muutamisti</p>
<p><em type="italic">ea </em></p>
<p>eli</p>
<p><em type="italic">eä </em></p>
<p>sanan lopussa sanothaan</p>
<p><em type="italic">ia </em></p>
<p>eli</p>
<p><em type="italic">iä </em></p>
<p>. Nimeä oon joka taphauksessa vaikea selittäät saamin eli ruijan kielen pohjalta.</p>
<p>Niittymaita, sekä kotoniittyjä ette ulkoniittyjä, lantalaisila oon ollu vaikka kunka paljon. Tavalissiin loppuosa näissä nimissä oon</p>
<p><em type="italic">kenttä </em></p>
<p>, mikä minun nimimestaritten jälkhiin meinais semmosta niittyä, mitä oon höystetty ja hoi’ettu. Melkheen kaikki minun löytämät</p>
<p><em type="italic">kenttä </em></p>
<p>-loppuiset nimet löytyvät kuitenki Fallijoesta, ja net oon vuositten 1777 ja 1778 maamittariprotokollitten jälkhiin olheet Joensuun ja jokivarren lantalaisten ulkoniittyjä. Toinen paikka, mistä</p>
<p><em type="italic">kenttä </em></p>
<p>-nimiä eriliikaisesti löytyy, oon Kaitunen, missä kansa 1777 ja 1778 maamittariprotokollitten jälkhiin oon ollut yhä ulkoniityjä. Mie uskonki, nettä sana</p>
<p><em type="italic">kenttä </em></p>
<p>alunalkain oon tarkottannu sammaa ko Tornionväylän varren ihmisillä eli paikkaa, missä oon olestettu väliaikaisesti niittohommissa. Kenttäpaikkhoin pykäthiin kämppiä, missä sitte piti asuat päivittäin ja muutamisti kaueminki. Oonhan se niin, nettä varhemin oon kaikki vähänki heinää eli kortetta kasuavat jänkät ja ja jokivarret pitäny niittäät, nettä elläimillet oon ollu ruokaa nokko talven ylit.</p>
<p>Tämmösiä</p>
<p><em type="italic">kenttä- </em></p>
<p>nimiä oon esimerkiksi Kaitusessa</p>
<p><em type="italic">Alakenttä </em></p>
<p>ja</p>
<p><em type="italic">Ylikenttä </em></p>
<p>(1778</p>
<p><em type="italic">Alakente </em></p>
<p>ja</p>
<p><em type="italic">Ølikente </em></p>
<p>, 1983</p>
<p><em type="italic">Alakenttæ </em></p>
<p>ja</p>
<p><em type="italic">Ylikenttæ </em></p>
<p>). Sielä oon kans</p>
<p><em type="italic">Erkinkenttä </em></p>
<p>-niminen kenttä (1778</p>
<p><em type="italic">Ergenite </em></p>
<p>, 1983</p>
<p><em type="italic">Erkente </em></p>
<p>), mistä sanothaan nettä <span type="quote">”Se oon Erkki joka sitä oon hallittannu”</span>. Eli nimen selitys oon säilyny samana, vaikka tämä nimenomanen Erkki oon häätyny elläät jo ennen protokollin kirjottamista, sillä ko niitty siihen aikhaan oon maanmittariprotokollin jälkhiin ollu Jon Monsenin hallussa. Fallijoen rannalta löyämä niityn nimelä</p>
<p><em type="italic">Heikankenttä </em></p>
<p>, minkä nimiopas yhisti 1880-luvula kuolheesseen lantalaisheen Ishoon-Heikkhaan. Nimi löytyy kuiten jo 1778 vuoen protokollista haamussa</p>
<p><em type="italic">Heikakent </em></p>
<p>(1983</p>
<p><em type="italic">Heikinkenttä </em></p>
<p>). Fallijoesta löytyy kansa esimerkiksi</p>
<p><em type="italic">Juomakenttä </em></p>
<p>(1778</p>
<p><em type="italic">Jomokent </em></p>
<p>), missä sanothaan nettä siinä oon juotettu lehmiä ja hevosia, ja</p>
<p><em type="italic">Karhukenttä </em></p>
<p>(1778</p>
<p><em type="italic">Karhogent </em></p>
<p>), missä sikkaristi oon joku karhu remunu. Sielä oon kansa</p>
<p><em type="italic">Itkukenttä </em></p>
<p>-niminen niitty (1778</p>
<p><em type="italic">Itkokent </em></p>
<p>), mistä ei kyllä muistela, kuka sielä olis itkeny.</p>
<p>Tieten sitä oon kansa muunlaisia niitynnimiä. Fallijoesta löytyy niitynnimet</p>
<p><em type="italic">Saikara </em></p>
<p>(1777</p>
<p><em type="italic">Saikar </em></p>
<p>,</p>
<p><em type="italic">Saikara </em></p>
<p>, 1983</p>
<p><em type="italic">Saikar </em></p>
<p>) ja</p>
<p><em type="italic">Saikarantyvi </em></p>
<p>(1777</p>
<p><em type="italic">Saikaradyvi </em></p>
<p>, 1983</p>
<p><em type="italic">Sailsardyve </em></p>
<p>), mikkä muistelhaan siitä, nettä paikala oon heinät säilytetty heinähaasiassa. Nimet</p>
<p><em type="italic">Formasaura </em></p>
<p>(1778</p>
<p><em type="italic">Hormasaura </em></p>
<p>, 1983</p>
<p><em type="italic">Rørneset </em></p>
<p>) Sahan kohala ja</p>
<p><em type="italic">Kaalisaura </em></p>
<p>(1778</p>
<p><em type="italic">Kalisaura </em></p>
<p>, 1983</p>
<p><em type="italic">Kalisaure </em></p>
<p>) muistelevat, nettä ulkoniityiltä oon koottu hormia ja kaalia, jokka oon ensistä kuivattu ja sitte säilytetty isossa kasassa eli</p>
<p><em type="italic">saurassa </em></p>
<p>. Sieltä net oon ollu helppo noutaat talven aikana. Fallijoessa oon kansa</p>
<p><em type="italic">Tervahaut </em></p>
<p>a-niminen niitty; sielä oon kuulema poltettu tervaa. Toinen samantapainen niitynnimi oon</p>
<p><em type="italic">Tervahauantörmä </em></p>
<p>Raippasen alla; sieläki muistelit minun nimimestarit ette olit polttanheet tervaa.</p>
<p>Soma oon niitynnimi</p>
<p><em type="italic">Paskapuas </em></p>
<p>(1778 ja 1983</p>
<p><em type="italic">Paskaput </em></p>
<p>) sillä samala alala, missä oon</p>
<p><em type="italic">Paskaputhaan Mikonpahan alla </em></p>
<p>-niminen niitty (1777</p>
<p><em type="italic">Boikebuttamikonbaktanalla </em></p>
<p>). Perämäinen nimi muistelee sitte, nettä niitty oon Paskaputhaassa</p>
<p><em type="italic">Mikonpahta </em></p>
<p>-nimisen pahan alapuolela. Eli nimi saattaa olla koko pitkäkin!</p>
<p><em type="bold">Alattionjoen lohenpyytäjät </em></p>
<p>Ko mie vuona 1979 syksylä tulin Alattihoon, tora Alattionjoen patoamisesta oli juuri pahhiimillansa. Se oli paljon demonstrasuunia, ja Alattiossa kuljit kansa paljon Suomen väkeä sitä jokea suojelemassa. Ko mie asuin passelisti siinä Possukopassa, niin mie en koskhaan tieny, minkälaisen joukon mie löyän omasta tuvasta, ko tulen työstä kotia. Sana oli kulkenu Suomheen saakka, nettä siinä assuu heti Alattihoon tullessa yksi Suomen vaimo, jonka tykönä saattaa vaikka yötyät. Sihen aikhaan ko oli vielä tavalinen, nettä ei lukutettu ovea, mutta ovi oli auki kaiken päivää.</p>
<p>Demonstrantit olit rakentanheet Stillhaan leirin, missä mieki kävin, vaikka en sielä paljon saattanu olla, ko mulla oli pienet lapset. Tulin sitte kuitenki kontakthiin aksunistitten kansa ja havaittin, nettä sielä oli myötä kansa lantalaisia. Sehän oliki luonolinen, ko Alattionjoen varressa asui paljon lantalaisia ja het olthiin tasan pyytänheet sieltä lohta. Nyt pöljäthiin, nettä paon rakentaminen pillais lohenpyynin. Joen vesi saattais lämmitä, ja sitte lohen kutu ei ennää menestyis siinä, ajatelthiin.</p>
<p>Ja vielä, ko tiethiin, nettä joki oli jo varhemin vuosisaoitten aikana monta kertaa muuttanu kulkua ja maita oli jääny veen alle, se ihmiset pölkäsit nettä niin käypi taas. Tämmösestä oon muistona esimerkiksi liki Alattionjoen suuta Pato-ouassa niitynnimi</p>
<p><em type="italic">Vanhaansuunpaikka </em></p>
<p>(1777</p>
<p><em type="italic">Vanhaso Baika </em></p>
<p>, 1983</p>
<p><em type="italic">Gamelpladsen </em></p>
<p>), missä minun nimimestarit tiesit, että Fallijoen suu oon vanhaasseen aikhaan ollu. 1777-1778 protokollista löyämä kans useampia</p>
<p><em type="italic">Vanhaasija </em></p>
<p>-nimisiä paikkoja; fuonheet oon jou’uttu siirtämhään, ko joki oon vieny myötänsä vanhaan fuonheen sijan. Tämmönen</p>
<p><em type="italic">Vanhaaksisijaksi </em></p>
<p>(1777</p>
<p><em type="italic">Vanhasia </em></p>
<p>) käsketty paikka oon ollu muun myötä Ylipäässä siinä kohassa, missä minun nimimestaritten jälkhiin joessa oli</p>
<p><em type="italic">Uuenreiännisk </em></p>
<p>a-niminen niva. Muistotietona oli säilyny, nettä siinä oli ennen menny joki ympäri, mutta sitte murtanu ittelet uuen uoman eli reiän ja siitä nimi. Nykyisessä Petäjäsaaressa oon oon 1777 protokollin jälkhiin ollu</p>
<p><em type="italic">Vanhaasija </em></p>
<p>-niminen maa, josta protokolli muistelee nettä se oon <span type="quote">”Vanhasia eller Holmen, som Elwens Øverswømmelse giorde af den forrige boepæl”</span>. Raippasen alta Paskasaaren kohalta löytyy</p>
<p><em type="italic">Vanhaajoki </em></p>
<p>-niminen soukkanen puas; siinä oon kuulema varhemin menny joen pääuoma. Sammaa asiata to’istavat kansa jokivarren niityt, minkä nimessä toisena osana oon sana</p>
<p><em type="italic">saari </em></p>
<p>, niinko</p>
<p><em type="italic">Alasaari </em></p>
<p>Raippasessa,</p>
<p><em type="italic">Hukansaari </em></p>
<p>Viinassa ja</p>
<p><em type="italic">Karkiansaari </em></p>
<p>Karkiasta tulevan Karkianojan suun kohala. Net oon varhemin olheet saaret, mutta nyt joen rantamaita.</p>
<p>Lantalaisila oon ollu oon kohta kaikilet Alattionjoen kalapaikoilet omakielinen nimi, ja erikosta näilet nimilet oli, ko mie niistä kyselin, nettä net tunsit kans semmoset lohenpyytäjät, jokka ei muuton olheen saattanheet suomen kieltä.</p>
<p>Lantalaiset toit myötänsä uu’en pyytöteknikin, millä lohia pyyethiin patoamalla. Jens Sporring, joka oli 1700-luvun alkupuolela virassa Finmarkun amtmanin konttuurissa, kirjotti relasuunissa Finmarkun ympäri vuoelta 1734 Alattion lantalaisista seuraavasti:</p>
<p><em type="italic">– – [lantalaiset] sait vuona 1714 esivalloilta luvan asettuat sinne [Alattiohoon], sillä ko het muistelit, ette het tietävät, kunka lohijoen piti oikehaan laihiin paota ja sen kansa toimiat, minkä het sitte perästä toeksi oon to‘istanheet, ko het oon omala joutusuuela koko joukon parantanheet lohijoen kalastusta. </em></p>
<p>(Suomeksi kääntäny ES.)</p>
<p>Tämä taito laittaat lohipatoja näkkyy paikannimissäki. Alattionjoesta löytyy useampi nimi, missä myötä oon sana</p>
<p><em type="italic">pato </em></p>
<p>. Tämmöset oon esimerkiksi nimet</p>
<p><em type="italic">Alapato </em></p>
<p>(1778</p>
<p><em type="italic">Nedre Stengelse </em></p>
<p>) ja</p>
<p><em type="italic">Ylipato </em></p>
<p>(1777</p>
<p><em type="italic">Øvre Stengelse </em></p>
<p>) Peskan ja Ison Raippasen välissä. Vaikka patoaminen oon jo aikaa loppunu, minun nimimestarit vielä muistit, nettä sielä oon ollu lohipaot. Muita</p>
<p><em type="italic">pato- </em></p>
<p>nimiä oon</p>
<p><em type="italic">Pato-outa </em></p>
<p>(1778</p>
<p><em type="italic">Battoauda </em></p>
<p>, 1983</p>
<p><em type="italic">Patiouda </em></p>
<p>,</p>
<p><em type="italic">Battoouda </em></p>
<p>) ja</p>
<p><em type="italic">Patomella </em></p>
<p>Poikkijoela siinä kohassa, missä Fallijoki oon varhemin laskenu Alattionjokheen. Oonpa Kaitusjoessaki pi’etty lohipatoa, ja siitä oon muistona niitynnimi</p>
<p><em type="italic">Patokenttä </em></p>
<p>(1778</p>
<p><em type="italic">Battokent </em></p>
<p>, 1983</p>
<p><em type="italic">Battokenta </em></p>
<p>).</p>
<p>Vanhaasta kalastusteknikista muistelevat kansa</p>
<p><em type="italic">Apaja </em></p>
<p>-niminen saari Aaroninniemen ylipuolela ja niemennimi</p>
<p><em type="italic">Apajaniemi </em></p>
<p>(1778</p>
<p><em type="italic">Apajenemi </em></p>
<p>, 1983</p>
<p><em type="italic">Apajaniemi </em></p>
<p>) Fallijoen suula. Näissä paikoissa oon sikkaristi ve’etty nuottaa, mutta niistä ajjoista oon jo niin kauon, ette minun nimimestarit ei ennää muistanheet, kunka se oli tapattunnu.</p>
<p>Paljon ylempännä joesta löytyy</p>
<p><em type="italic">Parila </em></p>
<p>-niminen kalapaikka kahen kosken,</p>
<p><em type="italic">Saarikoski </em></p>
<p>- ja</p>
<p><em type="italic">Nimitönkoski </em></p>
<p>-nimisten koskitten välissä. Siinä paikassa oon kuulema pimmeinä syysöinä tuohustettu. Arinassa – yhenlaisessa rautakourassa venheen keulassa – pi’ethiin valkeata, nettä nähthiin kalat pimeässä veen alla, ja sitte iskethiin niitä</p>
<p><em type="italic">parilaksi </em></p>
<p>käsketyllä vehkheelä, missä oli väkäset mihin kala tarttui. Paikala oon kuulema kivi, mihin pruukathiin panna olemhaan parila; siinä oli semmonen taika, nettä se antoi kalaonnen.</p>
<p>Monet jokivarren nimet muistelevat siitä, minkälainen paikka oon. Sieran ja Viinankorvan välissä oon</p>
<p><em type="italic">Kaval </em></p>
<p>a-niminen niva, minkä uskothaan nettä oon saanu nimen siitä, nettä paikka oon vaaralinen ajjaat jokivenheelä.</p>
<p><em type="italic">Sirppi </em></p>
<p>oon koski, mistä muistelhaan, nettä joki kääntyy siinä ja oon haamulta väärä juuri ko sirppi. Muita paikan omituisuuesta muistelevia nimiä oon esimerkiksi</p>
<p><em type="italic">Kivikoski </em></p>
<p>,</p>
<p><em type="italic">Pitkäsuanto </em></p>
<p>,</p>
<p><em type="italic">Pystöniva </em></p>
<p>,</p>
<p><em type="italic">Vähäniva </em></p>
<p>,</p>
<p><em type="italic">Mustakosk </em></p>
<p>i ja</p>
<p><em type="italic">Kuivakoski </em></p>
<p>. Kuivakosken perästä heti tulleeki jo</p>
<p><em type="italic">Pitkäkoski </em></p>
<p>-niminen koski, mikä oon niin pystö koski, nettä siitä ei kuulema ennää jokivenheelä pääse ylös. Pitkänkosken alla oonki viiminen kalapaikka ja sen nimi oon</p>
<p><em type="italic">Jokoikki </em></p>
<p>, mistä nimimestarit muistelit, nettä se tullee sanoista</p>
<p><em type="italic">joki poikki </em></p>
<p>eli siihen loppuu joen väylä.</p>
<p>Muunlaisesta pyytämisestä muistelee piian nimi</p>
<p><em type="italic">Majavavuopio </em></p>
<p>(1777 tässä</p>
<p><em type="italic">Majavopionsari </em></p>
<p>), mikä oon vähäsen Äipiönjoen suusta alakäsin. Nimestä havaittemma, nettä Alattionjoessaki oon vanhaasseen aikhaan ollu majavia. Majava oon hiljemin pyyetty lopphuun, ko siitä sai fiinin turkin ja ko sitä oon kansa pietty vahinkoelläimennä. Sehän oli kohta yhtä seppä paonrakentaja ko lantalaiset lohenpyytäjätki!</p>
<p>Vielä oon nimiä annettu muittenki asioitten jälkhiin.</p>
<p><em type="italic">Viinankorva </em></p>
<p>esimerkiksi oon joen kääntöpaikka Viinassa. Sana</p>
<p><em type="italic">korva </em></p>
<p>ei tässä tarkota sitä ossaa päässä, millä kuunelhaan, mutta virtapaikkaa, missä vesi kääntyy, ko se ossaa johonki kivheen eli rantatörmhään. Itte paikannimi</p>
<p><em type="italic">Viina </em></p>
<p>taas oon tullee kuulema siitä, nettä siinä oon engelsmanila ollu fuonet sillon, ko joki oli 1800-luvula heilet laikotettuna, ja sielä olis juotu paljon viinaa. Muuton ko engelsmannitten kautta ei semmosta nimeä saata selittäät!</p>
<p>Alattionjoessa oon vielä monta sommaa kalapaikan nimeä; mie sain niitä minun nimimestarilta liki sata ja kaikkia ei tässä sovi luetela. Iso osa minun kokoamista nimistä löytyy kuitenki Irene Andreassenin laittamasta daattabaasista adressista</p>
<p><em type="italic">kvenskestedsnavn.no </em></p>
<p>. Sinne saattaa kansa kirjottaat omia kommentaaria, jos meinaa, nettä jotaki oon väärin eli jotaki vailuu.</p>
<p><em type="bold">Alattiosta Tromsshaan ja uusi aika </em></p>
<p>Vuona 1983 mie siiryin Alattiosta Tromsshaan, ko olin saanu sieltä viran universiteetista. En mie siirtyny sillä, etten olis triivastunnu Alattiossa. Ei olheen, mie triivastuin Alattiossa ja alattiolaisten kansa oikheen hyvin. Mutta mie tunsin, nettä korkeakoulussa ei pie’etty arvossa suomen opetusta, eikä siinä ollu mulla kolleegoita, mikkä olis työtelheet samanlaisten asioitten kansa ko mie.</p>
<p>Tromssassaki mie sitte opetin suomea. Mutta jo Alattiossa mie tunsin, nettä ei se kuiten ole oikheen opettaat lantalaisilet Suomen suomea. Vaikka kielen lantalaiset kaikkialla käskit</p>
<p><em type="italic">suomeksi </em></p>
<p>ja se vanhaa kieli kyllä oli oikheen likelä sitä suomea, mitä ihmiset Pohjas-Suomessa ja Ruottissa puhuit, se kuiten Suomessa oli kirjasuomheen tullu paljon uusia sanoja, se oli muuttunu ja kieltä puhuthiinki ylheisesti muula tavala. Mie aloin tuntemhaan, nettä kirjasuomi oli lantalaisilet vähän sama asia ko tanskan kirjakieli oli ruijalaisilet 1800-luvula, ko ruijan eri murtheista alethiin kehittämhään uusruijaa. Suomen kirjakieli oli kehitetty Suomessa, eikä siinä ollu olheen ajateltu ihmisiä Suomen ulkopuolela eikä ollu otettu heitä myötä siihen työhön. Piian tila olis ollu erilainen, jos Ruijassaki olis koulussa opetettu suomea, olis ollu aviisia ja muuta meediaa. Nyt se oli Suomen suomi vieras lantalaisilet eikä tuntunu omalta. Niin mie sitte aloin 2000-luvula laittamhaan ommaa universiteetin opetusta varten grammatikkia ja oppimateriaalia, mikkä oli meinattu justhiin Norjan lantalaisilet. Tämän kielen, mitä mie minun oppimateriaalissa käsken nimelä</p>
<p><em type="italic">kainun kieli </em></p>
<p>, opetus alkoi Tromssassa vuona 2006, ja paikala saima paljon studenttia sillet kursile, enämen ko mitä meilä koskhaan oli ollu Suomen suomen kursila. Norjan suomi eli lannan eli kainun kieli eli <span type="quote">”kvensk”</span> oli vuona 2005 saanu kansa oman kielen statuksen Ruijan esivalloilta, ja se antoi uskoa, nettä se tullee uusi aika ja nousu lantalaisilet ja heän kielelet.</p>
<p>Mutta piian kaikki oon tapahtunnu liian hiljan? Alattiostakhaan ei ennää taia löytyä monta lantalaista, jokka puhuisit suomea eli esivanhemitten kieltä äitinkielenä. Vanhaa kieli ja kulttuuri oon häviämässä, kokonhansa sammumassa. Se näyttää nettä uusi aika, uuet ihmiset, uusi kulttuuri oon täkäny sen pohjakerran, mihin mulla vielä oli ilo ja onni opastuat sillon, ko mie sielä asuin ja kuljin. Mie sitä kovin muretin, ko se meinaa, nettä vanhoitten lantalaisten arpulaisilta oon katkastu juuret, ja näyttää, nettä het riutuvat vierhaan virran vietävännä.</p>
<p>Vaikka oon se vieläki toivo, nettä uuesti oon maholinen oppiat kielen ja vanhaan kulttuurin jäljelet jäänheitten murusten päälet rakentaat uuen oman etnisiteetin ja kulttuurin. Silläki mie olen ilonen, nettä mie saatoin sillon monta kymmentä vuotta aikaa olla myötä säilyttämässä nykypolvilet kuiten pienen palan sitä vanhaata kieltä ja kulttuuria.</p>
<p>Kirjottajasta: Eira Söderholm (s. 1940 Turussa vestaeteläisessä Suomessa) opiskeli Turun universiteetissa pääainheena suomen kieli. Ko oli työtely muutaman vuoen Turun universiteetin suomen kielen instituutissa, siirtyi Alattiohoon vuona 1979 Finmarkun alakorkeakoulhuun suomen kielen opettajaksi, missä alkoi kenttähommhiin lantalaisten kansa. Siirtyi 1983 Tromssan universiteetin palveluksheen, missä opetti suomen kieltä ja 2006–2016 kansa kainun kieltä. Tutkinu muun myötä kainulaisia paikannimiä ja topografista sanavarraa, ollu myötä kainun kirjakielen suunittelussa ja kirjottannu kainun kielen grammatikin.</p>
</body></document>