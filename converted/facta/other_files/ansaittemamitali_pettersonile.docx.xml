<document xml:lang="fkv" id="no_id"><header><title>Arvid Pettersonile annethaan Kuninkhaan Ansaittemamitalin</title><genre code="facta"/><author><unknown/></author><year>2021</year><wordcount>429</wordcount><conversion_status type="standard"/><availability><license type="standard"/></availability><origFileName>ansaittemamitali_pettersonile.docx</origFileName><parallel_text xml:lang="nob" location="fortjenestemedalje_til_petterson.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Arvid Pettersonile annethaan Kuninkhaan Ansaittemamitalin. </em></p>
<p><em type="italic">Porsangin komuuni oon sananjohtaaja Aina Borchin kautta ylppee ja iloinen siitä ette anttaat kuninkhaan Ansaittemamitalin aktiiviselle ja sepäle Porsangin myötäasukkhaale. </em></p>
<p>Arvid Petterson oon syntyny 5.januaarii Palossa/Porsangissa. Faarin puolela hänelä oon isovanhiimet Suomesta, ja vanhiimet kekkä puhuthiin kväänii, ja sen tähen Arvid kasus ylös kvääninkielisessä perheessä. Ensimäinen kesätyö mikä hänelä oli, se oli Staatin tietyö missä hän työteli 7 kessää. Sielä hän kans tienas koulurahhaa realikouluu ja gymnaasii varten. Sen jälkhiin ko hän oli työteli militääripalvelussa Porsangmoenissa vuosina 1960-1962, niin hän otti opettaajankoulutuksen Bodøssä, missä hänen eriliikaisenna intressiinä olthiin kuoro ja teatteri. Hän teki täknäämiskoulutuksen valmhiiksi Notoddenissa vuona 1967 ja välifaakin historiissa hän teki lopphuun Trondheimissa vuona 1970. Hänelä oon kans pääfaaki histooriissa, minkä hän teki Tromssassa, vuoesta 1986 kiini vuotheen 1989 saakka. Suomen peruskursin hän otti Alattiossa vuona 1983. Työelämässä hän oli rektori/internaatinjohtaaja Alattionvuonon kouluissa ja internaatiissa. Sielä eri-ikhäiset lapset saathiin opetusta yhessä. Hän oon ollu Nordnorsk Kulturrådin administratiivinen johtaaja vuossiin 1978-1989 välilä, ja vuoesta 1981 kans Nordisk informasjonskontorissa.</p>
<p>Hän oon publiseerannu häftiitä ja kirjoi 1970-luvulta saakka, muun myötä jubileeumikirjoi pankkoi, mettä- ja voimafirmoi varten. Altafjordens hulefolk (1981) oon hänen ensimäinen publikasuuni. Sitte tulthiin monet publikasuunit Porsanger bygdebokin toisesta osasta (1994) Porsanger historielagin publikasuunhiin Deportering- eller flukt (2014). Ko hän oli ollu frilansari enämpi ko 6 vuotta, kirja Pohjas-Tromssan ja Finmarkun pakkoevakueeringista, Fortiet fortid, tuli valmhiiksi vuona 2008.</p>
<p>Hänen engasementti ja rohkeus oon olheet hänen voima ja motivasuuni. Hän oon jakanu paikalista ja regiunaalista kulttuurihistoriaa faakimuisteluksiin ja koseriitten kautta kaikki aijat, niin omassa fylkissä ko muuvala Norjassa. Petterson oon ollu myötä yli 30 dokumentaarissa jokka filmintekkiijä Anstein Mikkelsen oon tehny, usheimat oon näytetty NRK TV:ssa. Arvid Petterson oon jammisti ollu aktiivinen ja engaseerattu kans vapaa-aikana. Vaara- ja mettämukat oon hänele tärkkeet, mutta kans intressi taitheesta, teatterista ja kulttuurista. Hän oli myötä perustamassa niin Alta museumin (1976) ko Porsangin museumin (1994). Hän oli kans myötä Alattion kulttuurikomiteessa vuossiin 1965 ja 1988 välilä. Hän oli Norsk kulturrådin jäsenennä 4 vuotta, ja myötä usheemissa viralisissa selvityskomiteissa. Hän oon ollu Landslaget for lokalhistorien johtaaja 4 vuotta, ja oli styyrinjäsen sielä 10 vuotta. Hän oon kovonu kväänin paikannimmii Palossa ja kväänin virssii.</p>
<p>Petterson oon saanu Alattion ja Porsangin komuuniitten ja fylkinkomuunin kulttuuripalkinot, ja RidduDuottarMuseatin Kunniapalkinon. Hän oon kunniajäsen usheemissa kulttuuriforeeningiissä. Hän sai Det Kongelige Norske Videnskabers Selskapin kultaisen Minnemedaljen vuona 2012.</p>
<p><em type="italic">Norjan nykysen koronasituasuunin tähen tämä arransementi oon tyhä kuttutuille ja pressile. </em></p>
<p>Sillä tavala turvathaan pääpersuunan ja arransementin osanottaajat.</p>
<p><em type="italic">Tervheissii, </em></p>
<p><em type="italic">Aina Borch Porsangin komuunin sananjohtaaja. </em></p>
<p><em type="italic">Paikka </em>: Raatihuonheen foajessa, Porsangin komuunissa. </p>
<p><em type="italic">Koska </em>: 10. desemperii klo 14:00 </p>
<p>Jos halluut lissää tiettoo, ota kontaktin</p>
<list><p type="listitem">Porsangin komuunin hallintosekretäärin kans</p>
<p type="listitem">Porsangin museumi</p>
</list></body></document>
