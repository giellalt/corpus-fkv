<document xml:lang="fkv" id="no_id"><header><title/><genre code="facta"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><wordcount>2695</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><list><p type="listitem"><em type="italic">"Miksi” </em>Niin ko tästä näyttelystä huomaa, paljon aikkaa ja rahhaa satsathaan kiljuhanhin pelastamisheen häävviimästä. Monet tulhaan piian kysymhään: <span type="quote">”Miksi? Mitä se tekkee jos yksi kategoori hävvii?” Tässä freistaama vastata näihiin kysymykshiin, mutta ensisti kattoskelema pikkusen mitä ”biolooginen monikertaisuus”</span> merkittee. <em type="italic">Biolooginen </em><em type="italic">monikertaisuus – mikä se oon? </em>Biolooginen monikertaisuus, tahi biodiversiteetti, oon yksinkertaisesti sanottuna <span type="quote">”kaikki mikkä elethään”</span>. Tähään kuuluthaan kaikki variasuunit luonnontyypiistä, elävistä, kasviista ja mailman muista elämänhaamuista. Bioloogisen monikertaisuuðen jaethaan tavalisesti kolmheen tashaan: geneettisheen monikertaisuutheen, kategoorisheen monikertaisuutheen ja ekosysteemisheen monikertaisuutheen. </p>
<p type="listitem"><em type="italic">Geneettinen monikertaisuus – kategooriin elämänassuransi </em>Yhðen kategoorin indiviidilä oon erilaiset perintömateriaalit. Tästä variasuunista lähtee sekä näkkyyvii ette ei-näkkyyvii erroi indiviidiissä. Geneettinen variasuuni anttaa esim. ihmisile erilaissii ihon-, silmän- ja hyksen färrii. Ei-näkkyyvii jälkkii variasuunista oon esim. erilainen lokkaantumatoleransi ja tauttiin vastustusvoima. Geneettinen monikertaisuus oon kategooriin elämänassuransi. Se anttaa kategooriile mahðolisuuðen yhtäläistyyt erilaishiin elämän vaatimukshiin. Ko miljöö muuttuu, sillon muutammiila indiviidiilä oon parempi mahðolisuus säilyyt ette ko toisilä. Näilä oon mahðolisuus säilyttäät kategoorin. Kategoori millä oon pieni geneettinen variasuuni, haavoittuu helposti ko miljöö muuttuu. Tulevaisuuðessa geneettinen monikertaisuus ja yhtäläistyminen uushiin miljöihiin oon uussiin kategooriin eðistyspohja. </p>
<p type="listitem"><em type="italic">Kategoorimonikertaisuus </em>Kategoorimonikertaisuus kuvvaa kunka monta kategoorii löyttyy yhðelä alala. Met emmä varmasti tieðä kunka monta kategoorii jakkaa mailman meiðän kansa. Tietävyys Tie  ð  et  oon registreerannu ja nimittäny siinä 1,4 miljoonaa kategoorii, mutta tämä oon vain osa koko kategoorimonikertaisuuðesta. Oletettavasti kategoorimäärä meiðän planeetala löyttyy jossaki paikkaa 5 ja 80 miljoonan välilä. Suurin kategoorimonikertaisuus löyttyy trooppisila aloila. Trooppishiin saðetmetthiin kuuluu vain 7% mailman maa-areaalista, mutta sentähðen ellää yli puolen kaikista tunnetuista kategooriistä näissä mettissä. Verrattuna tähään Ruijassa oon vähä kategoorii. Met tunnema siinä 33 000 kategoorii maanrajan sisäpuolela. Vieläki meiltä vailuu paljon tiettoo Ruijan kategoorimonikertaisuuðesta, esimerkiksi luulema ette täältä löyttyy siinä 7000 insektikategoorii, miitä ei ole registeeraattu. Piian se oikkee kategoorimäärä Ruijassa oon likemmälä 60 000? Vuona 2006 Norske Artsdatabanken/Ruijan Kategooridaataapankko teki listan Ruijan uhatuista kategooriista. Kokonhaansa 18 482 kategoorii tarkastelthiin, ja 3886 kategoorii joutui punasele listale. Puoli näistä kategooriistä kuuluu mettämiljöihiin, ja niitä olettaavasti uusi mettäpruuki uhkaa. </p>
<p type="listitem"><em type="italic">Luonnonkategooriin monikertaisuus </em>Erilaiset luonnonkategoorit oon erilaisten ellääviin, kasviin ja muitten organismiin elämänpaikat. Luonnonkategoorin ja siiheen kuuluuva organismiyhtheiskunta kuttuthaan ekosysteemiksi. Järvet, mettät, lintupahðat, merirannat ja märiköt oon esimerkkii erilaisista ekosysteemiistä. Ruijassa meilä oon epätavalinen iso luonnontyyppiin monikertaisuus. Se lähtee siitä ette meilä oon paljon vaaroi, matka pohjasesta etelhään oon pitke, ja maan- ja vaaranpohjissa oon iso variasuuni. Paljon Ruijan luonnonkategooriista oon muutoin harvinaiset muuvala Euroopassa. Kysymyksessä oon erikoisesti arktiset luonnonkategoorit. Ruijassa löyttyy kansa koskettommii alloi mikkä oon melkkein kokonhaansa hävinheet muista Euroopan maista, esim. märiköt. </p>
<p type="listitem"><em type="italic">Pohjas-Ruijan luonto – paljon säilyttämistä </em>Muuvala mailmassa oon ikuisen jään ja lumen alla alloi, mikkä oon yhtä kaukana pohjasessa ko Pohjas-Ruija. Kiitoksii olkhoon Golffivirrale ette meilä Pohjas-Ruijassa oon niin siunattu rikas elläävä- ja kasvielämä. Koko Skandinaavia oli jään alla viimi jääkauðen aikana. Ennimmet tyypit mikkä löyðythään tääpänä täälä, oon tulheet tänne jälkhiin jään sullaamista eli viimisten 10000 vuoðen aikana. Juuri muutampi harva tyyppi oon saattanu säilyyt jääkauðen lumittomitten vaaranlakkiin päälä. Vaikka Pohjas-Ruijan kasvi- ja ellääväyhtheiskunnat oon nuoret ja kliima oon kova, se kuitenki sisälttää huomattaavan bioloogisen monikertaisuuðen internasunaalisessa perspektiivissäki. Ei se ole se iso tyyppimäärä mikä oon Pohjas-Ruijan bioloogisen monikertaisuuðen leima. Tyyppimäärä oon relatiivisesti pieni, mutta sen sijhaan monela tyypiilä oon iso lukumäärä. Se mikä leimaa pohjasen luonnon niin erikoisesti, oon luonnontyyppiin erilaisuus ja aitous. Tässä met halluuma näyttäät vain muutamman esimerkin meiðän luonnonrikhaasta maanosasta. </p>
<p type="listitem"><em type="italic">Tärkkeet lohijovet </em>Monet Euroopan tärkkeimmiistä lohijovista oon Pohjas-Ruijassa. Taananjoki oon se joki mailmassa mikä tuottaa enniimitten Atlantterinmeren lohta. Lohenpyytö oon ollu tärkkee maanosan asutusmallile. Lohenpyytäminen jovissa ja meressä oon antanu, ja anttaa, merkittäävän rahantulon. Sporttikalastaajat koko Ruijasta ja monet ulkomaalaiset vajelethaan niin ko pilgrimmit joka vuosi Pohjas-Ruijhaan haastamhaan fiskulykkyy meiðän jovista. Kaikila lohijovila oon oma paikalinen kanta, mikä oon luontunu oman joven miljööhöön. Tämä luontuminen oon tapattunu niin ette niinen parhaimmitten luontunheitten indiviidiin perintömateriaali säilyy. Isoissa jovissa saattaa olla monta eri kanttaa mikkä oon luontunheet sivujokkiin miljöihiin. Nämät eri kannat oon uniikit geneettiset ressursit. Valitettaavasti lohikannat oon uhattu monelta erilaiselta puolelta. Tärkkeimmät Pohjas-Ruijan lohikanttoin uhat oon Gyrodactylus ja pajenheitten kylvälohhiin <span type="quote">”geneettinen lokkaantuminen”</span>. Vesikönreguleeraukset oon antanheet lohele negatiivissii konsekvenssii muutammissa jovissa, esim. Alattionjovessa. Gyrodactylus saattaa lyhykäisessä aijassa tappaat kaikki lohen penikät yhðestä vesiköstä. Parasitti oon jo hyökänny lohikanttoi vasthaan Nordlandissa ja Tromssassa, mutta ei ole vielä tullu Finmarkkhuun. Ei löyðy yhthään metoodii mikä saattaa hävittäät parasitin isosta vesiköstä. Pajenheet kylväkalat saatethaan kutteet villilohen kansa.Tämä kuteminen saattaa <span type="quote">”pyhkkiit pois”</span> villilohen perintömateriaalit ja muuttaat lohikannan sopeutumiskyvyn kehnomaksi. </p>
<p type="listitem"><em type="italic">Lintuvaarat </em>Pohjas-Ruijan lintuvaarat annethaan majapaikkaa Euroopan issoimiile merilintukolooniile. Tavalisimmat lintuvaaroitten tyypit oon krykki, lunnilintu, lomvi, polaarikiisla <em type="italic">, </em>alkka, pikkuskarffa ja skarffa. Nämät linnut nouðethaan kaikki ravinnot merestä ja tulhaan vain maale pesimhään. Kalakanttoin muutokset vaikutethaan helposti merilinthuin, ja nämät muutokset oon epäsuora konsekvensi meiðän fiskuista. Monet näistä oon kovin vähenheet viimi vuosikymmenina sillä ko silli- ja lottakannat oon sortunheet. Siinä mikä oli Ruijan manterheen issoin lomvikolooni, Jälmesöiä, pessii vain 1% niistä mikkä pesithiin ennen sortumista. Vaikka kalakanta oon noussu, ei uskota sitä ette lomvi tulis takasin niile aukkeemile vaaran hyllyile. Se nykynen paljota isompi merikokkokanta oon liian iso kiusa lomvile. Lunnilintu Polaarilomvi Pikkuskarffa </p>
<p type="listitem"><em type="italic">Uniikit märiköt </em>Märikkö oon sana mihiin kuuluthaan jänkät, matalat lantot ja järvet, matalat mukat ja lahðet, jovensuut ja rantakentät. Näitä luonnontyyppii meilä oon paljon Pohjas-Ruijassa, täälä oon muutammat Euroopan tärkkeimmiistä märiköistä. Toisissa paikkoi Eurooppaa märiköissä oon ollu paljon negatiivista muutosta jälkhiin toista mailmansottaa, niin ette tämä luonnontyyppi oon nyt harva. Märiköissä löyttyy usheen erittäin erikoissii kasvisysteemii. Sen lisäksi net oon usheitten linttuin eldoraado. Sielä oon kasvitten intensiivinen itäminen ja insektiin hautominen. Finmarkun tunturitten jänkkäalat oon valtakunnan tärkeimppii pesimäpaikkoi märikkölinnuile, esim. kiljuhanhile. Jovensuut ja rantakentät oon tärkkeitä pesimis- ja leppämispaikkoi siirtolinnuile. Valitettaavasti oon monet märiköt hävviimässä meiðän maanosastaki. Moottoriajoneuvot jänkkäpaikoissa jätethään syvvii jälkkii maahaan. Jäljet ojitethaan veðet, ja veðenkorkkeus muuttuu. Se iso poromäärä Finmarkuntunturissa jättää kans issoi polkuhaavoi märikkhöin. Polvut ojitethaan märiköt. Rakentaminen ja lokkaantuminen uhkaa muutammissa paikoissa rantakenttii ja jovensuita. </p>
<p type="listitem"><em type="italic">Harvinaiset elläintyypit </em>Pohjos-Ruijassa löyttyy vieläki elläintyyppii mikkä oon harvinaiset, tahi oon hävinheet muuvalta mailmassa. Tässä näjemä esimerkkii niistä. Siippiinväli oon kiini 2,6 m, ja sentähðen merikokko oon issoin, ja piian kaikkiin majesteetisin, lintu Ruijan luonnossa. Ennen tätä merikokko löytyi melkkeen yli koko Euroopan, mutta kova jahti ja lokkaantuminen oon hävittäny kategoorin enniimistä mailmanosan paikoista. Yli puolen Euroopan merikokkokannasta löyttyy nyt Ruijassa. Ruijassa pessii 3400-4000 parrii, ja ¾ niistä Pohjas-Ruijassa. Ruijan merikokkokannan penikköitä oon eksporteerattu Skottlandhiin, ja sielä oon ollu mahðolista etableerata merikokon alhoin miistä sen ennen oon hävitetty. Ko enniimet siirtolinnut talvela jätethään Pohjas-Ruijan hakemhaan lämpimmämppii alloi, löyttyy kans linttui mikkä tulhaan maanoshaan talveksi. Nämät kategoorit pesithään aloissa missä oon ekstreeminen talvikliima, ja täältä het löyðethään talvielämhään soppiivat olot. Esimerkki tämmäsestä kategoorista oon stellersuorsa mikä tullee Varenginvuonole joka vuosi talveksi isossa määrässä. Melkkeen kolmasosa euroopan stellersuorsakannasta ollee yli talven tällä vuonola. Ei misshään Euroopassa ole niin iso määrä stellersuorssii ko Varenginvuonola. Muutammiina talvina nävythään isot stellersuorsatokat mikkä olhaan talven Tromssanki rannikoila. Saukko oli tavalinen järviin ja vesikköin elävä melkkeen koko Euroopassa 1900-luvun alkhuun saakka. Etelä-Ruijassa ja muuton Euroopassaki saukko oon kohta kaðonnu. Luulttaavasti syy siheen oon se ette elämänolot oon hävitetty ja miljöömyrkkymäärä oon noussu. Täälä Pohjas-Ruijassa saukko vieläki löyttyy isoissa määrissä. Ruijan ainut permanentti karhuukanta löyttyy Paatsjoenlaksossa Finmarkussa. Tämä oon yhtheinen kanta krannimaitten Suomen ja Ryssän kansa. Muuton Ruijan karhuukannassa löyttyy enniimmitten vajeluskoirhaita mikkä tulhaan krannimaista, mutta Paatsjoela löyttyy kans naaraskarhuita ja peniköitä. Sentähðen Etelä-Varenkhiin oon laitettu yðinalan karhuile. Tällä alala haluthaan säilyttäät kestäävän karhuukannan tulleevaisuuðessa. </p>
<p type="listitem"><em type="italic">Interessantti </em><em type="italic">kasvilisuus </em>Pohjas-Ruijan kasvilisuus oon erittäin erikoinen, ja se herättää internasunaalista huomiota. Enniimet kasvit täälä kasuthaan heiðän levviimisalan syrjälä. Paljoile kasviile oon tämä heiðän pohjasin kasumapaikka, mutta löyttyy kans joitaki selvästi arktissii kasvityyppii joila oon heiðän eteläisin levviimispaikka täälä meilä. Muutammiila näilä kasviila täälä meilä oon heiðän päälevviiminen iðässä, Sibiirin taigala. Näile kasviile Pohjas-Ruija oon heiðän läntisin syrjä. Tämä erilaisten kliimasooniin kasvitten sekkaantuminen luopi epätavalissii kasviyhtheiskunttii. Toinen Pohjas-Ruijan kasvilisuuðen erikoismerkki oon se ette monet kasvit mikkä kauempana etelässä laskethaan tunturikasviiksi, täälä kasuthaan merenrannassa. Muutammiila harvoila kasviila täälä oon vain yksi tahi kaksi kassuumispaikkaa meiðän maassa, ja niitä räknäthään uhatuiksi tahi kovin loukkaantuviksi. Esimerkkii siitä oon maasi  nmaitokasvi  (oxytropis deflexa)  ,  polaariflokki ja purppurakarsi. Nordlandin sanothaan usheen Ruijan <span type="quote">”orkkideefylkiksi”</span>. Monet orkkideekategoorit vaađithaan kalkkirikasta maata. Semmosta maatyyppii löyttyy harvoin muuvala maassa, mutta Nordlandissa se oon tavalista. Tromssan fylkissä ja Finmarkussaki löyttyy harvinaisten orkkideitten kassuumapaikkoi. Jänkkävilla Duskmyrull (Eriophorum angustifolium) Pikkutervakko Fjelltjæreblomst (Lychnis alpina) Linnea (Linnea borealis) </p>
<p type="listitem"><em type="italic">Puhðas/Koskematon luonto </em>Verrattuna muihiin Euroopan oshiin asutus Pohjas-Ruijassa oon harva. Vaikka ihmiset täälä kaikkhiin aikhoin oon elänheet luonnossa ja luonnosta, het oon kuitenki elänheet niin ette luonto oon säilyny melkkeen alkupöräisenä. Viimi aikoina luonnonkäyttö oon tullu intensiivisemmäksi, ja jäljet ihmisten aktiviteetiista oon selvemmät ja laajemmat. Onneksi meiðän luonnossa oon vielä isot puhthaat/koskettamattomat osat, miitä muuvala meiðän mailmanosassa knapisti löyttyy. Pohjasruijalainen saapi olla ylppee näistä puhthaista/koskettamattomiista paikoista. Samhaan aikhaan met olema kovin vastuuliset tämän luonnon oikkeesta hoiðosta. Figuuri näyttää niitä paikkoi (vihrinen färi) mistä oon yli 5 km likkiimphään tieheen, rautatieheen, rakennethuun paikkhaan tahi vesikön rakentamispaikkhoin vuosina 1900, 1940, 1980 ja 1994. Met näjemä selvästi ette issoimet puhthaat/koskemattomat paikat oon Pohjas-Ruijassa, erityisesti Finmarkussa. Paljot elläinkategoorit liitythään näihiin korvennäköishiin paikkhoin, ja kiljuhanhi oon yksi niistä. Näilä isoila puhthaila/koskettomiila paikola oon iso vapaa-aijan ja luonnonkokemuksen arvo. Ruijan issoin outa mikä vielä oon olemassa, löyttyy Paatsjoven laksossa Finmarkussa. Isot osat tästä mettästä oon suojeltu Yli Paatsjoven nasunaaliparkissa. Tässä nasunaaliparkissa löyttyy itäissii elläin- ja kasvikategoorii mikkä oon harvinaiset tahi ei löyðytä muuvala maassa. </p>
<p type="listitem"><em type="italic">Miksi met pi </em><em type="italic">ð </em><em type="italic">ämä perustaat tästä? </em>Mailman histooriassa ihmiset ja melkkeen kaikki maapallon kategoorit oon relatiivisesti <span type="quote">”nuoret kategoorit”</span>. 99,9 % niistä kategooriista mikkä koskhaan oon elänheet maapallola, oon jo hävinheet. Kategooriin hävviiminen ja uussiin kategooriin eðistyminen oon jatkuuva ja luonnon normaalinen prosessi. Mutta ko hävittäminen/hävviiminen oon normaalista luonnossa, miksi met sitte piðämä perustaat luonnon kategooriin säilyttämisestä? Se luonnolinen hävviimisprosessi tullee miljöönmuutoksista, kategooriin keskivälisestä kilppailusta ja luonnonkatastroofiista. Luonnon hävviimisen vastikkainen prosessi oon taas ihmisten luoma kategooriin hävittäminen, mikä lähtee suunniteluista vaaliista. Ihmiskansa oon vastuulinen siitä hävittämisestä mikä tapattuu tänä päivänä, ja semmosela isola vauhđila mitä mailma ei koskhaan ennen ole kokenu. Joka päivä hävitethään siinä 50 – 200 kategoorii. 5 - 10 näistä oon issomppii kategoorii, ja rästi oon <span type="quote">”pikkumattoi”</span> ja mikro-organismii. Jos tämä eðistys saapi jatkuut, niin yli puolet mailman kategooriistä saattaa olla poissa 50 – 100 vuoðen päästä. Hävittäminen oon iänkaikkista. Nämät kasvit oon iänkaikkisesti hävinheet meiðän maapallolta, ja eikä niitä saata uuðesti luoða. Ruijassa met emmä ole vielä kokenheet ette iso kategoorimäärä oon hävinny. Meilä oon kuitenki iso syy pölätä Ruijan bioloogisen monikertaisuuðen hävitystä. Kiini 3886 kategoorii oon Norsk Artsdatabankenin uhattuin kategooriin listala minkä annethiin ulos 2006. Puolet niistä kuuluu mettämiljöihiin, miitä moderni mettäpruuki uhkaa. Oon paljon syitä siiheen ette bioloogisen monikertaisuuðen uhan häyttyy vähenttäät. Seuraavassa met kattoskelema muutammiita niitä tärkkeimppii syitä. </p>
<p type="listitem"><em type="italic">Monikertaisuuus oon meiðän elämänpohja </em>Ensi ihmiset Pohjas-Ruijhaan tulthiin nuoin 10000 vuotta aikkaa. Jää oli sillon poissa saarista ja rannikoilta. Nämät ihmiset vajelethiin piian porotokkiin pörässä näihiin jäättömhiin paikkhoin. Kaivaukset näytethään ette nämat kivikauðen ihmiset oon korjanheet rikhaita meri- ja maaresurssii. Luonnon resursin korjaaminen oon tasan ollu, ja oon vieläki, ihmisten asutuksen kantapelkka meiðän maanosassa. Villiporonjahti, ja jälkhiin sitä kesy/kesuporonjahti, oon luonnu tunturiasutuksen pohjan. Rannikon ihmiset oon kaikkhiin aikhoin saanheet elatusta niistä rikhaista kalaresursiista. Vuonoin ja jokilaksoin asutuksen elatuspohja oon ollu jahti ja kalastus, ja hiljemmin maapruuki. Koko maanosassa marjan- ja munankokkoominen oon ollu mielheinen ruvanlissäys. Niin ko olema nähnheet, luonnon moninaisuuðen korjaaminen oon ollu Pohjas-Ruijan ihmisasutuksen premissi, ja resursiila oon ollu iso merkitys asutusmallile. Ruokaresursiin lisäksi luonto anttaa kans meile industriin raaka-ainheita ja sentähðen seoon työpaikkoin ja rahantulon pohja. Isot osat Pohjas-Ruijan lokaalipaikkakunnista oon perustettu luonnosta nouðettuin resursiin pohjale, olikhoin se fisku, poronhoito, mettäpruuki tahi maapruuki. Tämä merkittee sitä ette meiðän asutukset oon kovin kiini resursintulosta. Met häyðymä sentähðen korjata luonttoo järkkeevälä tavala. Resursiin liikakäyttäminen saattaa anttaat katastroofissii konsekvenssii luonnole ja ihmisile jokka elethään korjaamisesta, niin ko olema nähnheet monnii esimerkkii menneisyyðessä. 1800-lopun intensiivinen valhaanpyytö hävitti kohta kaikki net isot valaskategoorit. Vaikka nämät kategoorit vuotheen 1904 asti oon oltu totaalikieletyt, net oon vieläki hyvin harvinaiset. Silli- ja lotakannan liikakäyttäminen 60-, 70- ja 80-luvuila tuoi fiskule kollapsin. Meri oli kohta tyyhä kalasta, ja kalanpyyttääjiile ei ollu työtä. Tämä antoi hirmuiset negatiiviset konsekvensit paljoile Pohjas-Ruijan kaupungiile ja isommiile paikoile. Monet pöläthään nykyisin ette poronhoitoki oon saamassa samanlaista kollapsii, Finmarkuntunturin liikanykimisen ja kuluttamisen syistä. Jos semmonen kollapsi tullee, se tullee eppäilemättä tuomhaan issoi probleemii, jopa ekonomissii, sosiaalissii ette kulttuurissii. Kuva näyttää polkukulumista poroaittaa pitkin Ifjordintunturila Finmarkussa. </p>
<p type="listitem"><em type="italic">Monikertaisuu </em><em type="italic">ð </em><em type="italic">en mah </em><em type="italic">ð </em><em type="italic">olisuukset </em>Oon pieni eppäily siitä ette tulleevaisuuðessa tullee löytymhään luonnonresurssiin käyttämismahðolisuuksii miitä met nykyisin emmä käytä. Tästä saattaa tulla uussiin industriin ja työpaikkoin pohja. Nykyisin näjemä esim. nousseevan interessin teppu- ja taararesurssiin korjaamisheen rannikkoo pitkin. Näissä teppu- ja taararesursiissa löyttyy ainheita miitä industri saattaa käyttäät, ja sen lisäksi niitä kysythään tervheysruokatavaroina. Ja kuka olis luulu 20 vuotta aikkaa ette kuiskin saattoi käyttäät kaupalisesti? Variksenpaðasta saattaa tulla uusi iso eksporttitavara. Mm. japanilaiset tykäthään siitä elläimestä delikatessina. Oon tunnettu assii ette monila elläimiilä ja kasviila oon ainheitä miissä oon medisiininen voima. Ruijan kansanmedisiinistä tunnema sattoi kasvii miitä oon käytetty tauttiin hoiðossa. Fakta oon ette yli 40 % meiðän medisiiniistä oon luonnon ainheitten pohjalta. Vain juuri pikkunen osa organismiin medisiiniainheista oon tutkittu, ja eppäilemättä tulleevaisuuðessa met tulema löytämhään medisiinii meiðän ympäriolleevista kategooriista. Vuonna 1969 Hardangerintunturista löytyi sieni mikä lieventtää ruumhiin immuunisuojelun. Tästä tuli Cyclosporinmedisiini mitä käytethään nykysin transplantteeramisessa yli koko mailman. Piian löyttyy HIV-, syöpä- ja vielä nyt tunnettomattomiin tauttiin medisiinii muutammassa elläimessä, kasvissa tahi mikroorganismissä täälä Pohjas-Ruijassa? Meilä oon vähä tiettoo niistä kategooriista mikkä saatethaan olla tärkkeet tulleevaisuuðessa. Kategooriin hävittäminen vähenttää meiðän omat ja meiðän jälkiläisten tulleevaisuuðen mahðolisuuđet. Keripukinyrttii käytethiin ennen pölättäävän tauðin keripukin esthoon. Kasvissa oon paljon C-vitamiinii. </p>
<p type="listitem"><em type="italic">Monikertaisuus oon kaunis – ja attraktiivinen! </em>Moninainen ja puhðas/koskematon luonto anttaa rikhaita kokemusmahðolisuuksii. Jahtaaminen ja kalanpyytäminen oon tärkkee vapaa-aijan hommailu paljoile ihmisele. Toiset tykäthään pitkistä ja ankaroista kävelymatkoista, ja taas toiset tykäthään lyhemmiistä likialan kävelyistä. Linttuin-, insektiin- ja kasvitten katteleminen oon hobby ja ilonlähðet paljoile ihmisile. Monet meistä arvostama marjan- ja sienenkokkoomista syksylä. Moninainen luonto anttaa monenlaissii kokemuksii ja mahðolisuuksii erilaisten tarpheitten tyyđyttämisheen. Pohjas-Ruijan väki kunnioittaa sitä. Jatkuuvasti nousseeva turistiimääräki tullee meiðän maanoshaan kokemhaan luonttoo. Turismielatus oon lujasti nousemassa, ja ei tartte eppäilä sitä ette se oon meiðän sievä luonto ja intersanttinen kulttuuri mikkä oon pää-attraksuunit heile jokka tulhaan meile kylhään. </p>
<p type="listitem"><em type="italic">Luonto oon kulttuurin kehto </em><em type="italic">Naturen er kulturens vugge </em>Luonnon vaikutus meiðän elämäntaphaan oon eppäilemätön. Asutusmalli, ruokatradisuunit, vaatheet, kieli, kansanusko, konsti ja elatuselämä oon esimerkkii siitä millä laila meiðän kulttuuri oon kiini luonnonresurssiista ja siitä miljööstä missä met asuma. Pohjas-Ruijassa ellää monta erilaista kulttuurii vieritysten, ja se moninainen luonto oon moninaisten kulttuuriin pohja. Erilaisila luontotyypiilä, rannikoila, vuonoila, tunturiila ja jokilaksoila, kaikila oon omat tyypiliset kulttuurituntomerkit. Meiðän moderni yhtheiskunta, ko kysheessä oon ruvanhommaamisesta, työstä ja asumapaikasta, ei ole ennää niin kiini siinä lokaalisessa bioloogisessa moninaisuuðessa ko ennen. Luonnon merkitys kulttuurile oon kuitenki vieläki iso. Luonto muoðostaa meiðänki oman ittetunnon ja identtiteetin. Meiðän luonnonperintö oon sitte täysin tasa-arvonen meiðän kulttuuriperinnön kansa. Luonnonsuojelu oon kulttuurinsuojelu! </p>
<p type="listitem"><em type="italic">Kaikki kuuluu yhtheen </em><em type="italic">Alt henger sammen </em>Luonnon organismit oon osat monimukkasesta yhtheispelistä missä kaikila osila oon funksuuni ja merkitys kokonaisuuðele. Kasvit <span type="quote">”otethaan kiini”</span> voimaa auringosta ja valmistethaan sen toisile organismiile. Samhaan aikhaan net laitethaan oksygeenii mistä kaikki elläimet oon kiini. Muutammat elläimet syöðhään kasvii, ja syötätelhään itte lihansyöviile eläimile. Monet insektit autethaan tomuttamhaan kasvitten kukat. Insektit ja heiðän toukat oon tärkkee ruoka paljoile elläimile, esim. kaloile. Paljot sienet ja bakteerit oon kuolheitten elläimitten ja kasvitten hävittämisspesialistit niin ette ravintoainheet, <span type="quote">”tiilikivet”</span>, tulhaan uuðesti käytthöön. Jos yksi organismi kattoo tästä monimukkasesta systeemistä, se saattaa merkitä paljon rästile systeemile. Jos lota hävvii Barentsinmerestä, met tieðämä ette turska, merilintu, hyljet ja paljon muita organismii tulhaan kollapsaamhaan. Tämä oon tieto mitä met olema katkerasti kokenheet. Toisista organismiista meilä oon hyvin vähän tiettoo mitä tapattuu jos net hävithään luonnosta. Met kuitenki tieðämä ette met ihmisinä olema riippuuvaiset siitä ette luonnon yhtheispeli toimii niin ko se pittää, niin ette met saama ruokkaa, puhðasta vettä ja puhðasta ilmaa. Se oon sitte meiðän omassa interessissä ette tämä yhtheispeli jatkuu koskettamatta. Tyyppiin hävittäminen oon niin ko ryssän rulletti – met emmä tieðä koska met tehemä jotaki oikasematonta ja katastroofaalista. </p>
<p type="listitem" xml:lang="nob"><em type="italic">Viimi siirto/muutto – pikku hanhista ja isosta moninaisuuðesta </em><em type="italic">Siste trekk – om den vesle gåsa og det store mangfoldet </em></p>
</list><p>Juuri 50 vuotta aikkaa kiljuhanhi oli tavalinen lintu Pohjas-Ruijan tunturiissaa. Nykyísin se oon hävviimässä.</p>
<p>Osa 1, <span type="quote">”Viimi siirto/muutto”</span>, oon muistelus kiljuhanhin tilasta, tyypin uhasta ja siitä työstä mitä nyt tehðhään sen pelastamiseksi.</p>
<p>Osa 2 nettinäyttelystä oon muistelus Pohjas-Ruijan erityisestä luonnosta, luonnon tyyppirikhauðen ja luonnontyyppiin, <span type="quote">”bioloogisen monikertaisuuðen”</span> säilyttämisestä.</p>
<p xml:lang="nob">Viimi siirron oon produseerattu Fylkesmannen i Finnmark - miljøvernavd. ja Konsul Haldor Viriks legatin kuurrola. Sisältö ja haamutus: Andreas Tveteraas. Uuðistus: Tomas Aarvak, XX+XX</p>
</body></document>
