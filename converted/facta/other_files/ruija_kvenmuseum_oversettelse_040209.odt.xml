<document xml:lang="fkv" id="no_id"><header><title>Ruija kvenmuseum</title><genre code="facta"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><year>2009</year><wordcount>2671</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header>
<body>
<p><em type="italic">Alkusanat </em></p>
<p>Vadsø museum – Ruija kvenmuseum on joka vuosi vuotheen 2003 saakka pitäny aktiviteettiviikkoa, Kvääniviikkoa, mikä on tarjous alan lastentarhoile ja kouluile. Viikola on joka vuosi ollu erilaisia teemoja, niin ko fisku, maanpruuki ja leipomatradisuunia. Viikon tarkotus on antaa lapsile, jokka on myötä siinä, kokemuksen museumista ja samhaan aikhaan lisätä tietoa kväänikulttuurista ja sen merkityksestä lokaalisessa histooriassa. Joka vuosi on tehty häftin kvääniviikole, ja tämä häfti on kvääninkielinen lyhytversuuni niistä häfteistä. Prosektin on valmistettu Finmarkun fylkkimannin Oppvekst- og Utdanningsavdelingin tuela. </p>
<p><em type="italic">Kväänit </em></p>
<p>Kväänit oli kansaa mikä monessa aallossa siirtyi Suomesta ja Ruottin Toorniolaksosta Pohjas-Ruijhaan noin vuotheen 1900 asti. Het ja heijän jälkiläiset on kuttuttu kvääniksi. Iso määrä kväänejä tuli Varenkhiin 1830-1860 välilä.</p>
<p>Toela yli 60 % Vesisaaren asukhaista oli kväänejä 1885 väenlaskemisessa.</p>
<p>Omat kväänikylät, niin ko Kallijoki ja Annijoki, kasuthiin ylös.</p>
<p>Kvääni on monta sattaa vuotta ollu viralinen nimitys mantallissa ja väenlaskemisissa.</p>
<p>Nimityksen käyttö on ollu ja on vieläki hankala. Erittäin norjalaistamisaikana mikä alkoi 1800-luvun keskiosassa, kväänisannaa ymmärrethiin negatiiviseksi. Muutamila on vieläki tämä käsitys, mutta toiset taas ei käsitetä sitä probleemaattiseksi, ja haluthaan sanoa ittensä kvääniksi. Viralisesti nimi on neutraalinen ja selvä rajotetun joukon, nasunaalisen minoriteetin nimitys.</p>
<p>Mikä oli syy siheen että kväänit tulthiin Varenkhiin? Alat mistä het tulthiin, olthiin kokenheet katovuosia, liika-asutusta ja sottaa. Tämä pani ihmiset siirtymhään.</p>
<p>Mutta hyvät fiskut ja maanpruuki- ja työmaholisuuet veethiin kansaa heitä. Paljoila oli kansaa Amerikka pitkälisenä päämääränä ko het menthiin Havlanthiin, Ruijhaan, niin ko het sen sanothiin. Sen lisäksi sinä aikana kansaat muutoinki liikuthiin paljon ja siirythiin paikasta toisheen. Paljon ihmisiä koko Euroopassa siirty niinä aikoina.</p>
<p><em type="italic">Asutus </em></p>
<p>Fisku on kauon ollu erittäin tähelinen Finmarkule ja Varengile. Aina kivikauesta asti saatama nähhä jälkiä siitä että meriresursit on olheet alan asutuksen tärkeitä lähtheitä. Varenginvuonosta saattaa pyytää kaikkia niitä tavalisimpia ruokakaloja.</p>
<p>Samhaan laihiin sovithaan alat ympäri vuonoa hyvin maapruukhiin ja asutuksheen.</p>
<p>Fisku ei ole vain antanu ruokaa pöyäle, mutta on kansa ollu tärkeä kauppatavara. Sekä vaihtokauppassa tavaroitten kansa että rahala maksettaissa.Kiini 15-1600-luvulta on laivoja Spaaniasta, Saksasta, Itaaliasta, Franskasta, Hollandista, Tanmarkusta ja Ruottista saakka tuonheet tarpheelista tavaraa mitä on vaihetettu kalhaan, traanhiin ja muihiin tavarhoin. Ryssälä oli erilainen rooli siinä kaupassa.</p>
<p>Pomoorinkauppa ryssän laivoin kansa oli tärkeä paikkalisväele. Se alko noin 1740 ja loppu 1917 ryssän revolusuunin jälkhiin. Mutta on rapporteerattu että ryssän kauppamiehet triivathiin luvatonta kauppaa Finmarkussa jo 1680-luvulta, ja että joku pomoorikippari seilas Ruijhaan 1930-luvun lopphuun asti. Pomoorit tuothiin ryssän ruisjauhoa kalan vaihtokaupaksi ja turvathiin Finmarkule elintärkeää ruokatavaraa katovuosina ja sillon ko tavaraa etelästä ei tullu.</p>
<p>Fisku rahalähteenä on aina ollu epävarma.Muutamina vuosina elethiin yli määrän, ja toiset vuoet taas olthiin niin huonoja että ei ollu ruokaa kohta ittelekhään. Sillä on fiskaripuunasysteemi jo varhain pelannu tärkeää roolia pitkin koko rannikkoa.</p>
<p>Syy siiheen että kväänit 1800-luvula tulthiin asumhaan Varenkhiin ja toishiin paikkhoin Pohjas-Ruijassa, oli heiän hakeminen hyvvää maanpruukimaata ja maholisuutta ellää kalasta. Asutus on saannu leiman siitä. Varengissa meilä on pienkaupungin näköset asutukset, ja kylilä on osittain sama etnisyys.</p>
<p>Kylitten vieressä on hyvvää maanpruukimaata likelä mertä semmosessa paikasssa, missä on hyvä nousta ranthaan venheelä .</p>
<p><em type="italic">Venheitä </em></p>
<p>1800-luvula Nordlanninvene oli se tavalisin vene etelästä Tröndelaagista pohjasheen Finmarkkhuun ja ithään vielä Rysshään asti. Taitavat ihmiset nähthiin jo kaukaa missä venheen olthiin rakennettu, ja usheen kuka sen oli rakentanu. Venheenrakentajia löyty usheissa Varengin kylissä. Sekä kväänit, ruijalaiset että saamelaiset rakennethiin venheitä. Suomessa kväänit ei olheet tottunheet ishon suolasheen merheen, mutta paljot heistä olthiin hyvät käsityöntekijät ja opithiin heti rakentamhaan venheitä Finmarkun fiskule.</p>
<p>Ensimäiset moottorivenheet Varenkhiin tulthiin noin 1900-1910-luvula. Nämät moottorivenheet olthiin puuvenheitä missä oli moottori ja purje. Monet panthiin kansa moottorin vanhoishiin purjevenheishiin tahi nordlanninvenheishiin. Alussa moottorit olthiin niin pienet että oli pakko käyttää purjetta solaarin 1 säästämiseksi. Se meni monta vuotta ennen ko moottorivenheet olthiin voittanheet kilpailun purjevenheitten kansa.</p>
<p><em type="italic">Venheitten uuestikäyttö </em></p>
<p>Puumateriaali oli tyyris resursi puunköyhässä Varengissa. Sentähen oli tärkeä käyttää materiaalin hyväksi viimi lopphuun asti. Pieniä ja isoja venheitä otethiin maale ko net olthiin palvelheet valmhiiksi merelä, ja niitä käytethiin kattoina pienissä taloissa niin ko kajoissa ja lammasnavetoissa.Toisen mailmansoan jälkhiin, pakkoevakueerinki- ja uuestirakentamisaikana oliki joitaki jokka asuthiin venheitten alla. Lopuksi venheen käytethiin poltoksi.</p>
<p>Vielä nykysin näjemä kajoja ja ulkohuonheita mikkä on tehty vanhoista venheistä muun muassa Annijoessa, Kramppisessa , Klupuviikassa ja Morttisessa.</p>
<p><em type="italic">Fisku </em></p>
<p>Enimät varenkilaiset olthiin fiskareja, ja enimät heistä triivathiin maanpruukia samhaan aikhaan. Elättämisessä tarvithiin kuitenki kaksi jalkaa. Harvat omistethiin oman venheen 1800-luvula. Usheen se oli perhe tai usheita samasta kylästä jokka omistethiin yhen venheen. Se oli kansa tavalista että kauppamiehet, niin ko Äspessi (Esbensen), omistethiin yhen venheen tai monta venettä, ja het hyyräthiin miehiä.</p>
<p>Fisku Varenginvuonossa oli tavalista. Täälä on paljon hyviä fiskumataloita ja kaikila oli omat nimet, sekä kvääniksi että norjaksi. Mutta muutamat reisathiin kansa kauemmaksi ulos, ja myythiin kallaa muun muuassa Kiiperissä, Vuoreassa tahi Berlevågissa.Fisku oli miesten työ. Mutta vaimoihmisilä oli pakko olla koinhoiossa ko miehet olthiin fiskussa, ja työtelä ko kalat olthiin tuotu kothiin. Ko mies oli fiskussa, vaimola oli pakko hoitaa taloa, lapsia ja elläimiä.</p>
<p>Kläpilä oli pakko auttaa kotityössä, ulkotyössä ja fiskhuun valmistamisessa. Ennen ko isä lähti merele, heilä oli esimerkiksi pakko olla myötä kaivamassa fieruamatoja syötöksi, ja vielä jälkhiin sitä syöttää liinan. Ko isä tuli kothiin, heilä oli pakko auttaa kalan- ja kalapäitten kantamisessa ja niitten kuivaamhaan henkaamisessa. Jos oli vaihtotavaraa, heilä oli pakko kantaa net ylös. Pojat olthiin myötä fiskussa ko het olthiin 12-13 vuotiset, ja heiltä vaaithiin miehen työn. Het ei olis saanheet ruokakallaa tahi rahhaa, jos perhe ei olis tehny työtä yhessä.</p>
<p><em type="italic">Maanpruuki Varengissa </em></p>
<p>Varengin asutuksela on kauvon ollu leimaa siitä että se on sekotus monesta kansanjoukosta. Ennen ruijalaista asutusta 14-1500- luvula löyty sesonkimainen saamelaisasutus tällä alala. Pääresursit mitä käytethiin, oli kala ja muut vuonon raaka-ainheet. Maanpruukia oli vähä, mutta 1600- luvulta met tiämä että sillon oli vähäsen karjanhoitoa.</p>
<p>1800-luvula oli suuri eistys Varengin maapruuissa. Tämä eistys on samanaikhanen ko muun muuassa kväänitten asuttuminen. Kväänit tulthiin rikhailta maanpruukitradisuunialoilta, ja heilä oli tietoa ja kokemuksia mitä het käytethiin uusila maisemila.</p>
<p>Ennen ko kväänit tultiin Varenkhiin, alan maanpruukia leimas rikas fisku. Fisku oli täälä tavalinen pääelatus ja sen vieressä oli vielä vähäsen maanpruukia. Enimät jaksethiin kausittain tienata hyvin fiskusta, ja huonoila aioila het elethiin kauppamiehen lainala.</p>
<p>Kväänitki käytethiin hyväksi sen rikhaan fiskun, mutta lisäksi het satsathiin enämen maapruukhiin että ko heiän ruijalaiset krannit.</p>
<p><em type="italic">Maatyötä </em></p>
<p>Varengin maa on karu ja vaatii raivausta ennen ko siitä saapi hyvvää satoa. Kväänilä jokka tulthiin tälle alale, oli tietoa tästä. Tämä tuli heile avuksi uusviljelyksessä. Het sonnitethiin karun maan niin että saathiin isompia satoja, ja het aiathiin pellot ja niityt. Erittäin 1860-luvula kravitethiin ja kuivatethiin isoja jänkkiä niityiksi. Sen lisäksi het käytethiin hyväksi ulkoniittyjä talvirehuksi elläimile. Usheitä ulkoniittyjä raivathiin ja otethiin pruukhiin 1860- ja 70-luvula.</p>
<p>Maata sonnitethiin elläimitten sonnala. Sen ajethiin kentile ja hajotethiin ko lumi oli sulannu . Net joila oli hevonen, ajethiin sonnan kärrön tahi reen puukassassa ja hajotethiin sen siitä. Toiset hääythiin itte vettää kärröt ja hajottaa sen käsivoimin.</p>
<p>Teppu ja taara oli kansa paljon käytetty sonnaksi, ja erittäin niile kentile mikkä olthiin likelä fieruaa. Muutamina vuosina fieruassa saatto olla paljon teppua ja taaraa mitä tuuli oli tuonnu ranthaan.</p>
<p>Kväänitten joukossa oli paljon hyviä käsityöntekijöitä. Ei ollu tavalista ostaa niitä työkaluja ja apuneuvoja mitä tarvithiin. Usheimat laitethiin itte työkaluja, tahi tilathiin niitä paikaliselta työkaluntekijältä.</p>
<p><em type="italic">Mitä het viljelthiin? </em></p>
<p>Iso osa maatyöstä meni rehunhakemisheen elläimile. Vasta 1840-luvula alko putaatin kylväminen Vesisaaressa. Vähitellen putaatin ja toisten juureksittenki niin ko naurhiin kylväminen tuli tavaliseksi. Yksinkertasesti sanottuna kväänit kylväthiin ja korjathiin enämen putaattia ko ruijalaiset. Muutammat freistathiin kansa viljelä jyvvää, niin ko het olthiin pruukanheet kotipaikoila, mutta Varengin kliimaa ei oltu sovitettu jyvän pitkhään kypsymisaikhaan.</p>
<p><em type="italic">Ulkokenttäresursit </em></p>
<p>Ulkokenttäresursit olthiin tarpheeliset enimile perheile; sekä niityiksi, marjankokkoomisheen, polttopuuksi, fiskuksi ja jahiksi. Täältä saathiin sekä rehua elläimile, tarpheelista ruokarasuunia pitkäksi talveksi että rahhaa marjoista, kalasta ja riistasta mitä net myythiin.</p>
<p>Niitty</p>
<p>Net isot jänkkäalat olthiin tärkeät niityt. Jänkkäheinä oli tarpheelinen että pärjäthiin yli talven. Kankeaa heinää keitethiin hauepaassa kalamolon kansa, ja siitä tuli ravintorikasta ruokaa elläimile. Jänkkäniitty alko augustikuun alkupuolela.</p>
<p>Sillon oli kyläniityt ja muut kylätyöt lopetettu. Työ saattoi piisata muutamasta päivästä noin kuukautheen, kysymys säästä ja siitä kunka paljon heinää tarttethiin.</p>
<p>Ko miesihmiset olthiin niittänheet heinän, sitte kläpit ja vaimoihmiset haravoithiin sen kokhon. Heinän kuivatethiin suoraa maassa tahi sen haasithiin. Ko se oli kuiva, sen panthiin saurhaan. Heinän säilytethiin näin loppusykshyyn tahi alkutalvheen saakka.</p>
<p>Silloin sen nouethiin alas hevosela ja reelä tahi veethiin alas kelkala.</p>
<p>Hilla</p>
<p>Hillankokoaminen oli tähelinen aktiviteetti kesälä ja syksylä. Hillan myyminen oli tärkeä lisätulo monile. Kaikila oli pakko olla myötä jänkkhään. Koko perhe lähti liikheele, ja usheen se oli kesän mukavin tapahtuma. Joka perheelä oli omat jänkät mihin het menthiin. Monet menthiin kauas vaarhaan kokoamhaan hilloja.</p>
<p>Sielä het saatethiin olla viikottain. Liisäksi koothiin kansa mustikkaa ja puolaa.</p>
<p>Kaarnheita het ei tavalisesti konheet, mutta het syöthiin sitä ko olthiin ulkona.</p>
<p>Turve</p>
<p>Harvassa talossa oli sähkölämmitystä ennen ko jälkhiin 2. mailmansottaa. Kaikila oli pakko polttaa uunissa tuvitten lämmittämisen ja ruvan keittämisen tähen. Sentähen ko Varenki on puuköyhä ala, käytethiin turvetta poltoksi. Turpheenotto kesti Juhanneksen aijasta pari viikkoa kessää pitkin. Tähän työhöönki osalistui koko perhe.</p>
<p>Erilaisia turvetyyppiä löytyi. Marjaturve oli se tavalisin mitä otethiin ensisti. Sen oli helpoin ottaa, mutta se lämmitti huonoimin, ja sitä tartti enämen ko pohjaturvetta.</p>
<p>Pohjaturpheen pistäminen levis aijan pääle, ja erittäin virkamiesten painostuksen kautta, sillä se laaja marjaturpheen käyttö uhkas pilata usheitä jänkkiä.</p>
<p><em type="italic">Ajopuita ja risuja </em></p>
<p>Muitaki resurseja otethiin käytthöön poltoksi. Ajopuut olthiin enimitten puurankoja ja tukkia. Jos näitä halus käyttää polttopuuksi, niitä häätyi sahata, halkoa ja kuivattaa pitkän aijan. Sen lisäksi niissä oli paljon suolaa, ja se söi rautauunia. Puuta kattothiin kuitenki tyyrhiiksi puutavaraksi kaikissa rakennushommissa, ja erittäin aian tolpiksi tahi seiphäiksi. Pieniä ajopuita tahi ajopuita koothiin läjhiin fieruassa. Jos fluumoolin ylipuolela löyty puita mikkä olthiin läjissä, ja millä oli lyhytpuoli merheen päin, se merkitti sitä että muutampi oli konnu net yhtheen, ja että hän aiko tulla noutamhaan niitä jälkhiin. Niitä puita ei pitäny ottaa.</p>
<p>Näilä puunköyhilä aloila oli tavalista koota risuja, erikoisesti vaivaisenrisuja poltoksi.</p>
<p>Risut siothiin ishoin kimphuin valmhiiksi käythöön. Niitä sanothiin kerpuiksi, ja niitä käytethiin polttona saunassa ja paakariuunissa mihiin turve ei sopinu.</p>
<p>Risua sanothiin vanhaastaan <span type="quote">”krampiksi”</span>. Se vanhaa merkitys löytyy paikannimissä, esimerkiksi Krampenes. Virkamiehet olthiin kovin vasthaan sitä että risua käytethiin poltoksi, sillä risu sito sen ohukaisen ruokamullan ja esti maan kuivaamista ja murentuamista ennen kylväämistä.</p>
<p><em type="italic">Asuminen vaarassa </em></p>
<p>Niityn ja hillan kokoamisaikana usheimat asuthiin vaarassa. Välisti het käythiin muutaman kerran kylässäki. Turpheenotto tapahtu tavalisesti niin likelä kotoa että joka päivä kävelthiin eestakasin. Vaarassa het asuthiin kammissa tahi teltassa.</p>
<p>Ruvan mikä piti olla myötä vaarhaan, het olthiin jo valmisteltu kauvon etukätheen.</p>
<p>Turskaa, saitaa ja lohta pyyethiin ja suolathiin tynnyreihiin. Lisäksi het saatethiin pyytää tammukkaa ko olthiin vaarassa. Kotileivottua leipää het otethiin myötä.</p>
<p>Kaurapuuroa tahi velliä het keitethiin aamuruvaksi. Puurhon kuului maitoa. Heilä saattoi kansa olla piimää myötä. Tämä on hera mikä jääpi ko päälispiimä on kirnuttu voiksi. Sen laskethiin pytthyin, ja se hapantui hyväksi piimäksi. Ko sen piti jua, siihen usheen sekotethiin vähäsen vettä. Net joila oli lehmä, saatethiin ottaa sen myötä vaarhaan. Sitte heilä oli varma veres maito töihiin. Sen lisäksi heilä hääty olla voita, kryyniä, kaffia ja suolaa. Ruvan säilytethiin kuivana säkissä ja kassoissa. Vereksen ruvan panthiin kalvheishiin paikhoin tahi ojhaan.</p>
<p>Iso rautapata oli myötä ruvanlaittamisheen. Sen kantaminen oli usheen lasten homma. Kaikila oli oma osa kuormasta sillä se oli paljon ruokaa mitä piti olla myötä vaarhaan. Tie saatto tulla pitkäksi ja raskhaaksi pienimmile.</p>
<p><em type="italic">Vaatheita </em></p>
<p>Ko lähethiin ulkokentile niittämhään ja marjoja kokoamhaan, oli tärkeä ette vaatheet olthiin hyvät. Seisominen jänkässä saatto oli kylmä kokemus. Enimet vaatheet ja kengät neulothiin kotona. Paljoila oli lamphaita ja sentähen het saatethiin kartata ja kehrätä villaa kangasta ja vaatetta varten. Oli kansa maholista vanuttaa villan, esimerkiksi katangiksi. Muutamat olthiin kansa hyvät vuota- eli paulakengän tekijät.</p>
<p>Niissä käytethiin kenkäheinää niin ette jalat pysyttäis lämpimänä. Tyttärilä ja raavhaila vaimoihmisilä oli usheen hame, villapaita, villatakki, villasukat ja kuovat työvaatheina. Miesihmiset ja pojat käytethiin takkia ja housuja mikkä oli tehty villakankhaasta tahi tongerista.</p>
<p>Vaatheet ja kengät olthiin tavalisesti perintöä lasten välissä. Ko jotaki oli lopphuun kulunnu, siitä neulothiin jotaki muuta tahi sen käytethiin matonkutomisheen, traasuiksi ja muihiin semmoshiin.</p>
<p><em type="italic">Talo ja koti </em></p>
<p>Varengissa oli tapa rakentaa talon, navetan ja tallin yhtheen. Tämän talotyypin sanothaan Varengintaloksi. Usheita selityksiä on annettu tälle rakentamistavale.</p>
<p>Tämä on ollu tradisunaalinen rakentamistapa yli melkeen koko Pohjaskalotin alan, ja se on oletettavasti sopeutuminen pohjasheen kovhaan kliimhaan. Se saatto olla monheen laihiin vaikea olla fiskaripuunana arktisilla aloila, missä tuulee ja on kylmä.</p>
<p>Ko talo ja navetta oli rakenettu yhtheen, niin ei ollu tarvetta mennä ulos ko lähti navethaan. Sillä ko talo ja navetta oli rakennettu yhtheen, puhistamisen kansa hääty olla nuuka. Navetan skuurathiin monta kertaa viikossa, ja paljoila oli mattoja navetaneteisessä minkä pesthiin joka päivä sillon ko lehmät olthiin ulkona.</p>
<p>Kevväälä pesthiin koko navetan.</p>
<p>Se oli tavalista että navetassa oli 1-3 lehmää ja muutampi lammas. Talvela net seisothiin sisälä, mutta varhasesta kevväästä sykshyyn saakka lehmät ja lamphaat laskethiin ulos nykimhään. Lehmät otethiin illala navethaan lypsyle. Maitoa juothiin vereksenä, siitä tehthiin juustoa, pimää, fiiliä ja kirnuthiin voita. Jotaki maitoa myythiin kansa Kirkkoniemen meijerhiin tahi kaupungin kaupphoin. Lamphaita heilä oli villaa varten, mutta syksylä niitä slaktathiinki. Villan kartathiin, kehräthiin, vanutethiin ja vääväthiin vaatheiksi ja kampheiksi perheele. Muutamat tehthiin tavaraa myynninki vuoksi. Muutamila oli navatassa oma uuni ja <span type="quote">”köökki”</span> missä keitethiin ruokaa, hauepattaa, elläimile. Toiset taas keitethiin sitä köökissä. Tämä oli usheen lasten, erittäin tyttäritten työ. Het keitethiin jänkkäheinää tepun ja taaran ja kalamolon seassa, ja sillä ruokithiin elläimiä talvela.</p>
<p>Ei kaikila ollu tallia ja hevosta. Hevosela veltathiin tahi ajethiin heinää, sontaa, turvetta ja muuta tavaraa. Joila oli hevonen, het saatethiin kansa vaihettaa palveluksia. Esimerkiksi heinänajaminen toisile saatto tua palkaksi vähäsen heinää.</p>
<p><em type="italic">Sauna </em></p>
<p>Ei kaikissa taloissakhaan ollu saunaa. Yhessä krannikunnassa tahi kylässä oli yksi tahi usheita saunoja joita kaikki käytethiin. Niitä lämmitethiin joka tahi joka toinen lauantai. Sillon kaikki tulthiin sinne saunomhaan, vaimot ja miehet joukottain. Paljoilaki oli vihta myötä. Saunan lämmitethiin vuorotellen.</p>
<p><em type="italic">Ruokatradisuunia </em></p>
<p>Paljon kväänitten ruokatradisuunista on hävinheet. Upskriftiä on vaikea löytää, mutta onneksi löytyy usheita jokka vielä muistethaan ruokia mikkä olthiin tavalisia ennen. Finmarkussa on samat ruvat usheen käytetty saamen, ruijan ja kväänin taloissa. Syy siiheen on se että kaikila oli samat raaka-ainheet ruvankeittämisessä.</p>
<p>Ruoka oli yksinkertainen ja puhas, ja siinä ei ollu paljon maustetta eli höystää.</p>
<p>Rajotetun säilytysmaholisuuen syystä syöthiinki paljon verestä ruokaa.</p>
<p>Kaikki käytethiin alan luontoa ruvan kokoamisheen. Luonnon marja, liha ja kala oli tärkeä osa ruvasta. Marjoitten kokoaminen, fisku ja jahti oli fasta osa vuosikauen kierron työstä.</p>
<p xml:lang="nob"><em type="italic">Kvensk ordliste </em></p>
<p xml:lang="nob"><em type="italic">Her kan du lære kvenske ord </em></p>
<p xml:lang="nob"><em type="italic">fra Varanger - Varenki </em></p>
<p xml:lang="nob"><em type="italic">Fisk og havdyr </em></p>
<p xml:lang="nob"><em type="italic">uer = affen </em></p>
<p xml:lang="nob"><em type="italic">torsk = turska </em></p>
<p><em type="italic">hysa = hyyssä </em></p>
<p xml:lang="nob"><em type="italic">flyndre = flynteri </em></p>
<p xml:lang="nob"><em type="italic">sild = silli </em></p>
<p xml:lang="nob"><em type="italic">lodde = lota </em></p>
<p><em type="italic">steinbit = tainari </em></p>
<p><em type="italic">laks = lohi </em></p>
<p xml:lang="nob"><em type="italic">ørret = tammukka </em></p>
<p xml:lang="nob"><em type="italic">røye, blink = rautu </em></p>
<p xml:lang="nob"><em type="italic">hval = valas </em></p>
<p><em type="italic">kveite = pallas </em></p>
<p><em type="italic">sei = saita </em></p>
<p xml:lang="nob"><em type="italic">sel = hylje </em></p>
<p><em type="italic">skate = merikissa </em></p>
<p><em type="italic">nise = nissu </em></p>
<p><em type="italic">reke = rääkki </em></p>
<p xml:lang="nob"><em type="italic">musling, skjell = kraakku </em></p>
<p><em type="italic">akkar = ankkurikala, akkari </em></p>
<p><em type="italic">sjøstjerne = ristirääppä </em></p>
<p xml:lang="nob"><em type="italic">brosme = maje, mae </em></p>
<p xml:lang="nob"><em type="italic">blåkveite = vesipallas </em></p>
<p><em type="italic">rognkjeks = ronkku </em></p>
<p xml:lang="nob"><em type="italic">Redskaper og utstyr </em></p>
<p xml:lang="nob"><em type="italic">garn = verkko </em></p>
<p><em type="italic">not = nuotta </em></p>
<p xml:lang="nob"><em type="italic">line = liina </em></p>
<p><em type="italic">juksa = juksa </em></p>
<p><em type="italic">huk/hytt/klepp = hukki; lieppi </em></p>
<p xml:lang="nob"><em type="italic">årer = airot </em></p>
<p xml:lang="nob"><em type="italic">båt = vene </em></p>
<p><em type="italic">tau = toui </em></p>
<p><em type="italic">jolle = jolla </em></p>
<p><em type="italic">bask = paaski </em></p>
<p><em type="italic">egnebu = syöttöpuura </em></p>
<p><em type="italic">ljå= vikaate(t) </em></p>
<p xml:lang="nob"><em type="italic">ljå med vinge = siipi </em></p>
<p><em type="italic">kniv = veitti </em></p>
<p xml:lang="nob"><em type="italic">spade = lapio/lappii </em></p>
<p><em type="italic">greip = taikko </em></p>
<p xml:lang="nob"><em type="italic">høygaffel = hanko </em></p>
<p xml:lang="nob"><em type="italic">bårstang = porstanki </em></p>
<p xml:lang="nob"><em type="italic">rive = harava </em></p>
<p><em type="italic">såte = (heinä)suova </em></p>
<p><em type="italic">hesje = haasi(o) </em></p>
<p><em type="italic">badstulime = vihta </em></p>
<p xml:lang="nob"><em type="italic">Klær </em></p>
<p><em type="italic">oljehyre = öljyvaatheet </em></p>
<p><em type="italic">oljebukser = öljyhousut </em></p>
<p xml:lang="nob"><em type="italic">sjøvotter = merivanthuut </em></p>
<p><em type="italic">skinnlue = reukka/reuhka </em></p>
<p><em type="italic">kommager = kumakit + paulakenkät </em></p>
<p xml:lang="nob"><em type="italic">skjørt = hame </em></p>
<p><em type="italic">bukse = housut </em></p>
<p xml:lang="nob"><em type="italic">vadmel = kangas </em></p>
<p xml:lang="nob"><em type="italic">ullgenser = villapaita </em></p>
<p><em type="italic">ulljakke = villatakki </em></p>
<p xml:lang="nob"><em type="italic">ullstrømper = villasukat </em></p>
<p xml:lang="nob"><em type="italic">ullsokker = kuopa (entall) kuovat </em></p>
<p xml:lang="nob"><em type="italic">(flertall) </em></p>
<p><em type="italic">katanker = katankit </em></p>
<p xml:lang="nob"><em type="italic">Mat: </em></p>
<p xml:lang="nob"><em type="italic">brød = leipä </em></p>
<p xml:lang="nob"><em type="italic">gryn = kryyni </em></p>
<p xml:lang="nob"><em type="italic">kaffe = kahvi, kaffi </em></p>
<p><em type="italic">salt = suola </em></p>
<p xml:lang="nob"><em type="italic">havregrøt = kaurapuuro </em></p>
<p xml:lang="nob"><em type="italic">poteter = putaatit/potut/poteetit </em></p>
<p><em type="italic">nepe = nauris </em></p>
<p xml:lang="nob"><em type="italic">Bygninger: </em></p>
<p><em type="italic">hus = talo </em></p>
<p xml:lang="nob"><em type="italic">fjøs = navetta </em></p>
<p><em type="italic">stabbur = aitta </em></p>
<p xml:lang="nob"><em type="italic">badstu = sauna </em></p>
<p xml:lang="nob"><em type="italic">gamme = kammi </em></p>
<p><em type="italic">telt = teltta </em></p>
<p xml:lang="nob"><em type="italic">Brensel: </em></p>
<p xml:lang="nob"><em type="italic">torv = turve </em></p>
<p><em type="italic">bunntorv = pohjaturve + lumppiturve </em></p>
<p xml:lang="nob"><em type="italic">lyngtorv,overflatetorv= </em></p>
<p><em type="italic">marja(varpu)turve +pankkiturve </em></p>
<p><em type="italic">ris = vaivaisenrisuja </em></p>
<p xml:lang="nob"><em type="italic">risknipper = kerppuja (entall: kerppu) </em></p>
<p xml:lang="nob"><em type="italic">Dyr : </em></p>
<p xml:lang="nob"><em type="italic">hest = hevonen </em></p>
<p><em type="italic">sau = lammas </em></p>
<p><em type="italic">ku = lehmä </em></p>
<p><em type="italic">okse = purri/härkä/sonni </em></p>
<p><em type="italic">geit = keituri </em></p>
<p xml:lang="nob"><em type="italic">høne = kana </em></p>
<p xml:lang="nob"><em type="italic">gris = sika </em></p>
<p xml:lang="nob"><em type="italic">Fôr til dyra: </em></p>
<p xml:lang="nob"><em type="italic">fjøsgryte = hauepata </em></p>
<p><em type="italic">høy = heinä </em></p>
<p xml:lang="nob"><em type="italic">Råvarer : </em></p>
<p xml:lang="nob"><em type="italic">ull = villa </em></p>
<p xml:lang="nob"><em type="italic">melk = maito </em></p>
<p><em type="italic">ost = juusto </em></p>
<p xml:lang="nob"><em type="italic">fløte = flöötti + kerma </em></p>
<p><em type="italic">smør = voi </em></p>
<p xml:lang="nob"><em type="italic">rømmekolle = fiili </em></p>
<p><em type="italic">kjernemelk = kirnupiimä + </em></p>
<p><em type="italic">kirnumaito </em></p>
<p><em type="italic">surmelk = piimä </em></p>
<p><em type="italic">multebær = hilla </em></p>
<list><p type="listitem">solaariöljy ’keskikeveän dieseliöljyn vanhaa nimitys’. ↩︎</p>
</list></body></document>
