<document xml:lang="fkv" id="no_id"><header><title> 
Uussii oppikirjoi tehđään 
</title><genre code="facta"/><author><unknown/></author><wordcount>304</wordcount><conversion_status type="standard"/><availability><free/></availability><multilingual/><metadata><uncomplete/></metadata><version>XSLtemplate $Revision: 43483 $; file-specific xsl  Revision; common.xsl  $Revision: 154948 $; </version></header><body><p>Uussii oppikirjoi tehđään</p>
<p>Kaikki koulaiset saađhaan tiettoo kansalisista minoriteetiistä/</p>
<p xml:lang="fin">Kuuđes- ja seittemesklassin koululaiset saađhaan ensi syksynä uussii oppikirjoi, missä muistelhaan kainulaisista, mettäsuomalaisista ja muista kansalisista minoriteetiistä.</p>
<p>TEKSTI LIISA KOIVULEHTO</p>
<p>TROMSSA Norjassa tuli viimi syksynä voimhaan uusi oppiplaana. Sen tähđen uushiin samfunnsfaagin kirjoihiin tullee tiettoo kansalisista minoriteetiistä: kainulaisista, mettäsuomalaisista, romeista, romaneista ja juutalaisista. Forlaakit tehđään koulukirjoi nyt ja net otethaan käytthöön syksylä ko koulut alethaan.</p>
<p><em type="bold">Vaikkee saađa tiettoo </em></p>
<p>Gyldendal forlaaki oon yksi mikä tekkee näitä uussii kirjoi. Heiđän ihmiset lujethiin ensisti kaikki mitä departtementit ja muut viraliset <em type="italic">tahot </em>(en ymmärrä) oli kirjoittanheet kansalisista minoriteetiistä. Sitte het kirjoitethiin ehđotuksen tekstiksi ja lähätethiin tekstin kaikile minoriteetiile, niin ette het saatethaan lukkeet sen ja sannoot ette oonko se heiđän mielestä oikhein. </p>
<p>- Met huomasimma ette monet näistä viralisista kalttiista ei vastanheet sitä mitä vähemistöt itte meinathaan ja niissä oli tiettoo, mistä saatethaan kiistellä. Se olis ollu viishaamppaa kyssyy ensisti minoriteetiiltä itteltä, mutta met emme tienheet sitä sillon, sannoo redaktööri Björn Möst Gyldendal forlaakin oppikirjaosastosta.</p>
<p><em type="bold">- </em><em type="bold">Niin oikhein ko mahđolista </em></p>
<p>Gyldendal lähätti heiđän tekstin lujettavaksi Ruijan kveeniliitole, joka lähätti sen etheenpäin. Kainun institutin opetusjohtaaja Terje Aronsenile joka teki monta korjausehđotusta siiheen tekstiin missä muistelhaan kainulaisista.</p>
<p>- Met olema olheet yhteyđessä kaikkhiin joukkoihin, ja olema saanheet paljon korjausehđotuksii. Otama nämät myötä niin ette se tullee niin oikhein ko oon mahđolista, Möst sannoo.</p>
<p>Jokku joukot oon kirjoittanheet hyvinki paljon korjauksii. Oppikirjhaan ei mahđu niin paljon tekstii, ja forlaaki häyttyy koko ajan muistaat, ette oppikirja oon 11-12-vuotisile koululaisile. Teksti ei saa olla liian vaikkee.</p>
<p>- Jos tekstii oon liikkaa tai jos met tykkäämä ette se oon liian vaikkee 11-12-vuotisile, meilä oon toinen mahđollisuus ja se oon että saatama ottaat sen opettaajan oppaasheen, Möst kertoo.</p>
<p xml:lang="fin"><em type="bold">Viiminen tarkastus </em></p>
<p xml:lang="fin">Aronsen lähätti hänen ehđotukset Gyldendalile februaarikuun puolivälissä. Sitte het keskusteltiin tekstistä ja joistaki detaljiista ja forlaaki kirjoitti uuđen tekstin, minkä Aronsen sai lukkeet vielä yhđen kerran.</p>
</body></document>