<document xml:lang="fkv" id="no_id"><header><title> 
Untitled
</title><genre code="facta"/><author><unknown/></author><translator><person firstname="Pirjo" lastname="Paavalniemi" sex="f" born="" nationality="FI"/></translator><translated_from xml:lang="nob"/><year>2012</year><wordcount>386</wordcount><conversion_status type="standard"/><availability><license type="standard"/></availability><multilingual><language xml:lang="nob"/><language xml:lang="fkv"/></multilingual><origFileName>Kari Digre_Saunaer i Nordreisa_Oversatt til kvensk 05.06.2012 med bokstaven đ.doc</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p xml:lang="nob"><em type="bold">Resymé av badstuer oversatt til kvensk </em>(med bokstaven đ) </p>
<p xml:lang="nob">(Kari Digre: Saunaer i Nordreisa)</p>
<p>Oversatt til kvensk av Kainun institutti - Kvensk institutt 05.06.2012 / Pirjo Paavalniemi</p>
<p>14. Lyhykäinen yhtheenveto saunoista käänettynnä kvääniksi eli kainuksi</p>
<p>Kvääniilä eli kainulaisila oon nykyaikhaan kansalisen minoriteetin staattus Ruijassa. Tutkijat ei ole vielä yhtä mieltä siitä, kunka kauvoin kväänit oon olheet täälä pohjaisessa. Sen kirjalisen materiaalin pohjalta, mikä saunakirjan kirjoittajilla oon ollu tieđossa, oon het maininheet mm. Tacitus <span type="quote">"Germaniuksen"</span> (vuođesta 98 jälkhiin Kristuksen) ja ruijalaisen suurpuunan ja löytömatkalaisen Ottarin (suunile vuođesta 890 jälkhiin Kristuksen).</p>
<p>Kirjailijat oon kirjoittanheet maanrajoista, Suomesta ja Tornionlaaksosta, sekä kvääniin siirtymisestä näiltä aloilta Pohjais-Ruijhaan. Syy siihen, ette ihmiset siirythiin ja vajelethiin tänne pohjaisheen (rajan panthiin vuona 1751), saattoi piian olla <span type="quote">"Pikku jääkausi"</span> - minkä väitethään olheen vuosina 1645-1715 - ja nälänhätä Suomen <span type="quote">"viljapuođissa"</span>, sekä ruokakala täälä pohjaisen meressä.</p>
<p>Amerikka-feeberi levisi Raishiin jälkhiin vuođen 1871, ja usseet maahansiirtynheet kväänit jatkethiin matkaa Amerikkhaan.</p>
<p>Saunahistooria muistelee löylyn myytistä ja siitä, kunka kiviaijan ihmiset kunnioitethiin höyryy, mikä synty kivikasassa eli tulipesässä ko tuli ja vesitipat kohđatelthiin (kiuvas). Saunala oon hirmusen pitkä histooria ympäri mailman. Kirjailijat mainithaan m.m. Pyhän Andreaksen - yhđen Jeesuksen apostoliista. Hän teki reisun Dnepr-jovele ja Novgorodhiin, missä ihmiset saunothiin puusta rakenetussa saunassa.</p>
<p>Saunominen oli yhtheinen, pohjaismainen tapa ja sen hyväksythiin kiini vuođen 1537 reformašuunhiin saakka. Silloin Tanmarkku-Ruijan kuningas Christian III (1536-1559) kielsi ihmissii näyttäytymästä toisilensa alastomanna. Sotaväjen komenethiin polttamhaan kaikki saunat, ja saunakulttuuri katosi eteläisessä Ruijassa. Kirjailijat ei ole löytänheet mithään tiettoo siitä, josko Christian III:n joukot olthiin kans Finmarkussa ja Pohjais-Tromssassa. Het kirjoitethaan:</p>
<p xml:lang="nob"><span type="quote">"Suomessa saunominen kuitenki jatkui, arvatenki sen tähđen ko suomalaiset olthiin ryssiitten ortodoksisen kirkon vaikutuksen alla. Saunakulttuuri tuli Suomesta takaisin Ruijhaan ko mettäsuomalaiset siirythiin Finnskogenhiin 1600-luvula, kväänit Pohjais-Tromsshaan ja Finmarkkhuun 1700-luvula, ja suomalaiset Öystä-Finmarkkhuun suunile 1860-luvula. Saunominen oon revitaliseerattu hithaasti mutta sikkaristi muuvalaki Ruijassa. Nyt tämä tapa oon taas tarttunu pyssyyvästi meiđän kulttuurhiin"</span>.</p>
<p>Kirjailijat kirjoitethaan erityyppisistä saunoista, uuniista ja tulipesistä, sekä saunan tykötarpheista, niin ko saunavihđasta. Saunominen oon puhđistautumista, ei tyhä kropin, mutta kans mielen. Saunomisheen käytettävä aika, saunan lämpö, saunaveđen lämmitys ja jäähđyttely jovessa oon kaikin saanheet oman paikkansa.</p>
<p>Saunarakenusta, missä oli saunakamari tahi porstuu, saatethiin käyttäät asumahuonheena sen aikkaa ko päähuonetta rakenethiin. Saunassa kans synnytethiin, ja saunomista käytethiin paranuskonstina vissiissä sairhauksissa. Muutamisti sielä savustethiin tahi kuivathiin ruokkii ja keitethiin soopaa.</p>
<p>Kapitteli 8 muistelee kokonhansa Raisin saunoista, jonka jälkhiin kirjailijat esitelhään lähtheet, notaatit ja persoonarekisterin.</p>
</body></document>
