<document xml:lang="fkv" id="no_id"><header><title/><genre code="facta"/><author><person firstname="Anna-Kaisa" lastname="Räisänen" sex="f" born="" nationality="FI"/></author><year>2019</year><wordcount>959</wordcount><conversion_status type="standard"/><availability><license type="standard"/></availability><multilingual><language xml:lang="fkv"/></multilingual><origFileName>Kieliviesti Räisänen 02112019.docx</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p> <em type="italic">Kväänin kieli, sen tila ja revitalisaatio </em></p>
<p>Kväänin kieli on meänkielen sisarkieli. Sillä oon kolme päädialektii mikkä oon syntynheet ja elänheet omila aloila Pohjais-Norjassa, Omasvuonosta Varenkhiin. Nyt tääpänä kväänin kieli oon heikossa tilassa. Tyhä muutampi nuoreman puolen ihminen saattaa kväänii. Ihmiset kekkä vielä saatethaan puhhuut kväänii huilaavasti oon vanheman puolen ihmiset.</p>
<p>Kväänin kieltä ei pietä ennää kotona ko muutamassa perheessä. Tämän tähen kieli ei ennää siiry luonolista väylää tulleeville sukupolvile jokapäivälisessä yhtheyessä. Se ei ennää kasu ylös lapset kekkä oon kaksikieliset ja saatethaan niin kvääni ko norja. Eipä kielen tila ei ole sen parempi kojin seiniin ulkopuolela, elikkä muuten samfynnissä. Itte assiissa se oon vielä värrempi. Se häyttyy toesti hakkeet net paikat ja häytyy tuntteet net harvat ihmiset. Se oon hirmu vaikkee löyttäät net sosiaaliset tilat missä kieli oon vielä piossa. Kväänin kieli ei löyvä muissa ko kvääni medioissa ja niissäki kirjoitethaan eli praatathaan tyhä pikkuisen kväänii.</p>
<p>Koti oon kuiten se tärkkein areena missä kielet opithaan. Jos vanhemat ei saata kieltä ja kieli oon kans muuten kätketty samfynnissä eikä sitä ole maholista kuula eli lukkeet niin usseesti, ni se kieli hävvii. Ko kieli tullee tämmöisheen tilhaan, niin sillon saatama sannoot, ette se kieli oon uhattu kieli. Ja oonko sitte jotaki mitä saattaapi vielä tehhä?</p>
<p>Se häyttyy saaja paljon motivasjuunii, resurssii ja interessii ette anttaat voimaa ihmisile niin ette het jaksethaan käänttäät tämmöisen kielen tilan revitaliseeringin suunthaan. Se tarvittee hyvvii prusjektii niin ette oon maholista pruukata kväänii erilaisila sosialisilla areenoila, niin tradisjunellisti mutta kans uusissa yhtheyksissä. Sillon tarvithaan eriliikaisesti net miljööt missä ihmiset autethaat toinen toista ja annethaan appuu toinen toisele kielen elästyttämisessä.</p>
<p>Kainun institutti - kväänin kielen ja kulttuurin institutti yhessä kvääniin organisasjuunin kans alethiin kväänin kielipesäprusjektin vuona 2014. Meininkinnä oli kväänin kielen elästyttäminen lastentarhoissa. Siihen prusjekthiin net otethiin mallii erilaisista kielipesistä, lastentarhoista missä puhuthaan tyhä minuriteettikieltä lapsile: Inarista, Uuesta Seelanista, Hawaijilta, Amerikasta ja monesta muusta paikkaa mailmalta.</p>
<p>Maorit alethiin heän kielipesän, Te Kohanga Reon, vuona 1982 Uuessa Seelanissa. Ko maori lapset kekkä olthiin engelskankieliset alethiin lastentarhan eli kielipesän, ni sielä raavhaat puhuthiin heile tyhä maorin kieltä. Lapset ei osanheet sannaa sitä kieltä, mutta pikku hiljaa het pärjäthiin sen kielen kans eikä menny kauvoin ko het jo praatathiin kahela kielelä. Tämmöissii prusjektii oon sitte ollu monessa paikkaa mailmassa, esimerkiksi Hawaijila ja Inarissa.</p>
<p>Näistä hyvin menestyneistä prusjekteista lähti Kväänin institutti hakemhaan hyvvää reseptii kväänin kielipeshään. Parhaan maholisen kväänin kielipesän reseptinnä olis ollu:</p>
<list><p type="listitem">8-12 lasta</p>
<p type="listitem">1 iso huonet missä oon hyvä sija sisälä ja ulkona haakissa</p>
<p type="listitem">2 eli enämen raavasta kekkä puhuthaan huilaavaa kväänin kieltä</p>
<p type="listitem">4 eli enämen kvääninkielistä vanheman puolen ihmistä</p>
<p type="listitem">Lastenkirjoi kväänin kielelä</p>
<p type="listitem">Lastenmusiikkii kväänin kielelä</p>
<p type="listitem">Kväänin kieltä ja identiteettii lujittavvaa aktiviteettii</p>
<p type="listitem">5 päivää viikossa</p>
<p type="listitem">6 - 8 tiimaa päivässä</p>
<p type="listitem">Tyhä kväänin kieltä, kaikissa paikoissa. Sisälä ja ulkona ja kaikkiin kans, mukala joven rannalaki. Ruoka-aikana, vaatittemisessa, hyysikässä, ja ko tierathaan. Ja kans ko tullee itku eli nauru.</p>
</list><p>Tämä resepti anttaa maholisuuen lapsile tulla funksjunaalisesti kaksikielisiksi. Kväänin institutin meininkinnä oli kuorata tätä reseptii ja se alkoi laittamhaan kakkoo hakemalla paikaliissii ja lyhykäisreissanneita tarpheita. Tärkkeintä tässä reseptissä olis ollu se ette raavhaat olis pitänheet tyhä kväänin kielen lasten kans koko aijan, niin ette lapset olis kuulheet tyhä kväänin kielen ko het olis olheet lastentarhaassa. Se kävi kuiten niin ette institutti ei löytäny oikkeita tarpheita. Se ei löytäny kvääninkielissii lastentarhanopettaajii, ei oppimateriaalii, ei kirjoi, ei musiikkii, eikä institutti saanu niin paljon rahhaakhaa prusjektille, niin paljon ko se olis tarvinu semmoisheen pitkän aijan prusjekthiin missä lapset olis saattanheet tulla kaksikielisiksi kväänissä ja norjassa.</p>
<p>Kväänin institutin häyttyi alkkaa justeeraamhaan reseptii. Se oli niin moni vanhempi kekkä haluthiin anttaa maholisuuen heän lapsile oppiit kväänin. Ja tässä oon se justeerattu porsankilaisen kväänin kielipesän resepti:</p>
<list><p type="listitem">3 norjankielistä lastentarhaa</p>
<p type="listitem">20 eli enämpi lasta</p>
<p type="listitem">1 kväänin institutti</p>
<p type="listitem">1 kvääninkielinen lastentarhaanopettaaja</p>
<p type="listitem">1 norjankielinen kväänii taitaava assistentti</p>
<p type="listitem">3 norjankielistä kväänii oppiivaa lastentarhanopettaajaa</p>
<p type="listitem">4 kvääninkielistä <span type="quote">“kielimuorii”</span></p>
<p type="listitem">2 eli enämpi kvääninkielistä vanhusta</p>
<p type="listitem">40, eli enämpi kväänistä intresseeranutta vanhemppaa</p>
<p type="listitem">1 - 2 päivää viikossa, ja niinä päivinä 2 tiimaa kvääninkielistä aktiviteettii</p>
<p type="listitem">5 päivää kuukauessa kväänin kielen kurssii lastentarhaanopettaajiile</p>
</list><p>Tämä kielipesäresepti antoi lapsile Porsangissa maholisuuen oppiit pikkuisen kväänin kielen sannoi ja fraasii, mutta se ei ole ollu nokko ette lapsista tulis kaksikielissii. Tämä resepti oon tietysti parempi ko ei reseptii olheen. Se antoi kuiten lapsile aktiviteetti ette het opithiin pikkuisen kväänin kieltä, ja kans siinä sivussa lastentarhaanopettaajat oppithiin kieltä. Ko lapset ja raavhaat opithaan yhtäaikkaa, se anttaa ekstra motivasjuunii molemille. Tärkkeitä tässä reseptissä oon se ette laitethaan semmoisen miljöön missä kvääninkieliset vanhukset piethään kieltä lasten ja raavhaitten kans. Tämmöisessä miljöössä oli maholista ette interessi kväänin kielheen alkoi Porsangissa kasumhaan. Ko lapset opithiin kieltä, haluthiin kans raavhaat oppiit. Tässä hyvässä ja tervheessä atmosfäärissä, autethiin kaikki toissii ja opithiin enämen ja enämen.</p>
<p>Se oli muutampi vanhempi ja lastentarhaan opettaaja kekkä otethiin inisiatiivin ette perustaat kvääninkielisen lastentarhajoukon. Semmoisen joukon mikä olis kuoranu sitä paremppaa kielipesän reseptii. Ja niin Bærtuan eli Marjapounun lastentaras etableerasi kväänin lastentarhajoukon yksi ja puoli vuotta sitte. Samhaan aikhaan institutti alkoi kans toisen prusjektin missä het haluthiin anttaa tilan kassuut kielipesän tarpheile. Nyt oon institutti työtely yksi ja puoli vuotta ette laittaat oppimateriaalii, kirjoittaat lastenkirjoi. Institutti kans pelasi sisäle yhen lasten musikki albuminn Lasten lauluroikan kans. Näin halluu institutti anttaa hyvän kasvualan kielipesän muile tarpheille.</p>
<p>Kielipesäprusjekti oon tyhä yksi prusjekti minkä kans Kväänin institutti oon tehny työtä. Institutti oon saanu hyvät uuet työkaverit: kväänin kielisentterit Vesisaaressa, Porsangissa ja Naavuonossa. Institutila oon ollu kans varhemin yhtheistyötä Omasvuonon kielisentterin kans. Haltin kvääninkulttuurisentterin kans tekkee institutti paljon yhtheistyötä. Se oon toivet kaikila ette kväänin kieli pääsis kasumhaan. Nyt kuiten ei vielä ole tiettoo kunka se tämän kaiken kans käipi. Se oon toivoo ja kans eessä paljon sommaa hommaa kielen kanssa.</p>
<p>Anna-Kaisa Räisänen</p>
<p>Kirjottaja oon kväänin assiintunttiija Kainun institutissa (Kvensk institutt) Norjassa.</p>
<p>Tämä teksti oon alunpitäen seminaariesitelmä, jonka Anna-Kaisa Räisänen piti Kieliraatin meänkielen seminaarissa Uppsalassa 11. päivä marraskuuta 2019. Teksti oon käänetty kans norjaksi ja löytyy sivulta www.isof.se/meankieli kohasta <span type="quote">”Kieliviesti”</span>.</p>
</body></document>
