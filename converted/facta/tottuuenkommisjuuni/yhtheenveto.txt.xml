<document xml:lang="fkv" id="no_id"><header><title>Tottuuen– ja sovinonkommisuunin yhtheenveto</title><genre code="facta"/><author><unknown/></author><year>2023</year><wordcount>7437</wordcount><conversion_status type="standard"/><availability><license type="standard"/></availability><origFileName>yhtheenveto.txt</origFileName><parallel_text xml:lang="nob" location="sammendrag.txt"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Norjan Isotinka ylösnimitti Tottuuen– ja sovinonkommisuunin Norjassa juunikuussa 2018. Kommisuuni antoi raportin Isotingale 1. juunikuuta vuona 2023. Yhelä kommisuunin jäsenellä oon itteläinen huntteeraus osasta raporttii, Muut kommisuunin jäsenet tuethaan raportin kokonhaan. Mandaatti kuvvailee kolme tehtävää:  1.	Kommisuuni tekkee histoorillisen kartoittamisen joka kuvvailee norjalaisten esivalttoin politikkii ja toimii saamelaissii ja kväänii/norjansuomalaissii kohthaan sekä paikalisesti, regiunaalisesti ja nasunaalisesti.  2.	Kommisuuni kattoo norjalaistamispolitikin tääpälissii jälkivaikutuksii jokka koskethaan saamen– ja kväänin-/suomenkielii ja kulttuuriita. Lisäksi se tutkii materiellissii, sosiaalissii, tervheyellissii ja identiteettii koskevii jälkivaikutuksii, sekä kokonaisile joukoile ja privaatti-ihmisille.</p>
<p>Kommisuuni ehottaa toimii jokka eesautethaan jatkuuvaa sovinttoo.  Kommisuuni oon tutkinu norjalaistamispolitikkii ja vääryyttä mitä tehthiin saamelaissii, kväänii ja mettäsuomalaissii kohthaan. Mettäsuomalaiset räknäthiin myötä mandaatthiin heän omasta tahosta, ja tehtävänanttaaja Isotinka oli sammaa mieltä heän kans.</p>
<p>Johatus ja raportin ylösrakenus. Mailmassa tapattuu usseemppii samanlaissii prosessiita, ja kommisuuni oon tutkinu muita tottuuen– ja sovinonprosessiita jokka oon viety läpi kanssoinvälisesti. Ruottin ja Suomen kommisuuniitten kans oon ollu dialoogi.  Kommisuuni oon vieny läpi 31 mööttii joista oon kirjotettu referaatit. Näissä möötiissä oon käsitelty teemoi mikkä löyvythään tutkimusraportissa, ja usseet möötit oon kestänheet yli kaks päivää. Kommisuuni oon arranseeranu 37 aukinaista mööttii yhtheistyössä paikalisten institusuuniitten, seuroin tahi kommunaalisten esivalttoin kans niin ette tehhä selvää työstä ja kovota ihmisten ajatuksii, muisteluksii, kokemuksii ja ehotuksii aktuelliista oloista. Näistä kaheksen olthiin <span type="quote">“kaffimöötit”</span> missä kommisuunijäsenet saatethiin praattiit epäformellisti aktuelliin ihmisten ja roikkiin kans. Kommisuuni piti  marsikuussa vuona 2023 isoman aukinaisen kuulemismöötin relevantiile tekkiijöile niin ette pyyttäät ehotuksii ennen ko het tehhään työn valmhiiksi. Kommisuuni oon ottanu osan yli 109 arransementthiin minkä takana oon olheet toiset aktöörit.  Syksylä vuona 2022 kommisuuni teki ilmoituksen taietkilpailusta, jonka teema oli <span type="quote">“Norjalaistaminen ja sovinto”</span>. Juryssä olthiin taiteiliijat eli kynstnärit saamelaisesta, kväänin ja mettäsuomalaisesta miljööstä ja lisäksi yksi kommisuunin jäsen. Kilpailun taiettyöt oon käytetty kommisuunin raportissa ja taietnäyttelyn yhtheyessä Isotingassa. Kommisuuni ehottaa yheksi sovinon toimeksi sen, ette taietnäyttelystä tullee kulkkeeva näyttely.  Muutamissa assiialoissa oon kommisuuni hankkinu ulkopuolissii selvityksii niin ette täkätä ja selvittäät erikoiset teemat. Nämät oon elektroonisinna lissäysdokumenttiina kommisuunin raportille, ja oon viraliset yhessä raportin kans.</p>
<p>PERSUNALLISET HISTOORIIT  Kommisuuni oon hankkinu persunalliset histooriit missä privaatti-ihmiset tahi pienemät roikat oon jakanheet vaikutelmat ja kokemukset norjalaistamispolitikista, norjalaistamisesta ja vääryyestä. Osa kommisuunin työstä oon ollu kuunela ja dokumenteerata privaatti-ihmisten tahi roikkiin muistelukset siitä, kunka norjalaistamispolitikki ja vääryys oon sattunheet heile tahi likheisille ihmisille. Yli 760 muistelusta oon jajettu suulisesti kommisuunin aukinaisissa möötiissä, intervjyyissä, tahi annettu kirjoitettuina kommisuunile. Intervjyyit oon transkribeerattu, ja suuliset muistelukset oon saanheet kirjalisen haamun. Kommisuuni oon joissaki tappauksissa pyytäny intervjyyin niin ette hankkiit tiettoo vissistä teemasta, mutta enniin osa muisteluksista oon tullu sisäle ko ihmiset itte oon ottanheet kontaktin ko het oon halunheet muistela oman histooriin. Kaikki tämä oon tähelinen materiaali kommisuunin ymmäryksele norjalaistamispolitikista ja sen konsekvensista privaatti-ihmisille ja roikile joita tämä koskee.  Persunalliset histooriit oon analyseerattu. Raportissa annethaan niin demograafisen ko sisälykselisen ylinäkymän materiaalista. Toistuviimat teemat jokka koskethaan norjalaistamista, oon kieli, diskrimeerinki, kouluarkipäivä ja identiteetti. Läpi raportin löyttyy sitaatit ihmisiltä kekkä oon jakanheet ittensä kokemukset. Tähän laihin heän äänet tulhaan näkyvhiin. Lisäksi oon valittu persunalliset histooriit jokka koskethaan tähelissii olloi kapittelissa 11 Menetys, vastoinkäyminen ja hallitteminen.  26  Kaikki, kekkä oon muistelheet ittensä persunallisen histooriin, oon saanheet maholisuuen päättäät ette oonko heän histoorii julkinen, ja haluthaanko het ette heän nimet oon julkiset. Kommisuuni oon tehny julkisuusarveluksen ja maholisesti anonymiseeranu materiaalin jonka oon pietty raportissa. Koko materiaalin oon annettu Arkivverketille, ja kommisuuni päättää ette kuka saapi pääsyn materiaalhiin, ja het oon määränheet suuntalinjat pääsyle. Tämä elämysten ja kokemusten kokhoonpano norjalaistamisesta ja vääryyestä, niin ko näistä muistethaan ja hunteerathaan, oon tähelinen materiaali tulleevalle tutkimuksele.  RAPORTIN YLÖSRAKENUS  Raportin ensimäisessä osassa, Osa I Kommisuunin työn pohja, oon viisi kapittelii. Kapitteli 1 oon yhtheenveto, ja sitä seuraa mandaatin ylinäkymä, kokhoonpano ja työmetoodit kapittelissa 2. Kapittelissa 3 selvitethään muita verrattaaviita kommisuuninprosessiita. Tämä jällää eriliikaisesti tottuuen– ja sovinonkommisuuniita Etelä-Afrikassa, Canadassa, Kalaallit Nunaat / Grönlandissa, Ruottissa ja Suomessa. Kapitteli 4 muistelee roikista joita norjalaistethiin – saamelaiset, kväänit ja mettäsuomalaiset – ja kans minkälainen status näilä roikila oon. Saamelaiset oon hyväksytty alkupöräiskansana Norjassa, ko taas kväänit ja mettäsuomalaiset oon saanheet nasunaalin minoriteetin statuksen samhaan laihin ko juutalaiset, romaanit ja rommit. Kapittelissa 5 selvitethään kanssoinvälisen juriidisen eistyksen joka pittää sisälä etnisten minoriteetiitten ja alkupöräiskanssoin suojelun, ja kansanoikkeuen vaikutuksen norjalaisheen oikkeutheen ja politikkhiin tällä kyseisellä alala.  Raportin toisessa osassa, Osa II Histoorillinen kartoittaminen – Norjalaistamispolitikista kulttuurisheen monipuolisuutheen, löyvythään kapittelit 6-10. Nämät oon pantu kronoloogisheen oorninkhiin, ja oon saanheet tällaiset ylikirjoitukset: kapitteli 6 Minoriteetiitten paikka valtakunnassa saagaaijasta kiini nasunaalistaatin aikhaan saakka (nuoin 900 –1852), kapitteli 7 Norjalaistamispolitikin haamustethaan (1852–1900), kapitteli 8 Norjalaistamispolitikki kiinittää ottheensa (1900-1940), kapitteli 9 Muutosten aika (1940–1963) ja kapitteli 10 Kohi uutta politikkii (1963–2010). Histoorillinen selvitys tekkee yhtheensä täkkäävän presentasuunin norjalaistamispolitikista ja muistelee osista norjalaista, saamelaista, kväänin ja mettäsuomalaista histooriita josta aijemin oon ollu tyhä vähäsen tiettoo, tahi jota ei ole aijemin näytetty samala tavala.  Muutamppii valittui teemoi norjalaistamispolitikin ja norjalaistamisen konsekvensiista selvitethään nöjjimin osassa III Norjalaistamisen kalvheessa. Raportin osassa III oon kapittelit 11–25 missä oon nämät ylikirjoitukset: Kapitteli 11 Menetys, vastoinkäyminen ja hallitteminen, kapitteli 12 Tervheys ja sosiaalipoliittiset haastheet, kapitteli 13 Kielen menetys, kapitteli 14 Oikkeuenmyötäisyyen makso, kapitteli 15 Opettaminen ja koulutus, kapitteli 16 Nimmiin norjalaistaminen, kapitteli 17 Hyvinvointistaatin pettäminen, kapitteli 18 Kirkkoelämä, uskonollisuus ja hengelisyys, kapitteli 19 Taiet, kulttuuri-ilmaisut ja meedia, kapitteli 20 Poronhoion ehot, kapitteli 21 Merisaamelaiset ja oikkeueneistyminen, kapitteli 22 Lohipyytö Taanavesikössä ja saamelainen kulttuuri, kapitteli 23 Ulkoniittyresyrsit ja kapitteli 24 Näkemykset saamelaishiin, kväänhiin ja mettäsuomalaishiin.  Raportin osa IV Sovinto muistelee syvemin Tottuuen– ja sovinonkommisuunin ymmäryksestä sovinosta ja siitä, mikkä oon sovitellun samfynnin tunnusmerkit kapittelissa 25 Enämen soviteltu samfynni. Kapitteli 26 Toimet pittää sisälä kommisuunin ehotukset toimhiin ja muistelee kokemukset ja ajatukset miljöistä, joita tämä koskee.  1.2.2 Histoorillinen kartoittaminen – norjalaistamispolitikista poliittisheen monipuolisuutheen  Norja oon läpi aijat ollu monikulttuurinen samfynni eli yhtheiskunta. Norjalaisila ja saamelaisila oon histoorillisesti pitkä paikalaoleminen maassa, ko taas kväänit ja mettäsuomalaiset oon esimerkit minoriteetiista joila oon monen saan vuoen yhtheys Norjhaan. Jo valtakunnan kokhoonpanemisen aikana oli kontakti joukkoin välilä.  1100– ja 1200-luvula lujittui kuninkhaanvaltakunnan ja kirkon valta rannikkoo pitkin kohi pohjaista ja kiini Tromsshaan saakka, ja 1300-luvun alussa net olthiin tulheet Vuorehaan Finmarkussa. Saamelaiset näissä aloissa otethiin aijan myötä staatilisen hallinan alle, missä oli uuet verottamisen tavat ja ylimäinen oikkeussysteemi.  Kirkonetableerauksen myötä saarnathiin saamelaisile, ja kristinuskon skikat ja tavat vaikutethiin heihin. 1200-luvulta kiini 1400-luvule saakka oli rauhaton aika, ja oli kilppailu ja molemanpuoliset taistelut staattiin välilä. Sen jälkhiin Tanmarkku-Norja, Ruotti ja Ryssä tulthiin yksimielisyytheen siitä, ette kaksi tahi kolme staattii piti hallita issoi ja rajattomii sisämaita pohjaisessa. Näitä alloi käskethiin <span type="quote">”yhtheisdistriktiiksi”</span>, ja yhtheisdistriktiitten assuujat hääyt Rapport til Stortinget 2022−2023  27  Sannhetsog forsoningskommisjonen  hiin maksaat verroo kahele tahi kolmele staatile. Samhaan aikhaan saamelaiset saathiin muutamissa paikoissa erikoiset oikkeuet luononresyrshiin ja alhoin. Yksi esimerkki siitä oon maanlaikottamissysteemi eteläsaamelaisissa poronhoitoaloissa, toinen oon oorninki omista maanoikkeuksista Pohjais-Nordlandissa ja Tromssassa, niin käsketty <span type="quote">”finneodelen”</span>, eli saamelaisten omistusoikkeus. Kolmas esimerkki oon <span type="quote">”vaphauspreivi”</span>, jonka tsaari antoi kolttasaamelaisile, joitten läntissiin ala oli Näätämö.  Norjalainen asuttamislaajeneminen rannikkoo pitkin pohjaisheen eesauttoi vielä enämen sitä, ette saamelaiset veethiin myötä norjalaishiin samfynniolhoin. Monet fiskukylät ja kovasti lissääntyvä väkimäärä olthiin syynä miksi tuli ristiriittoi norjalaisten esivalttoin ja saamelaisten välilä monessa paikassa.  Tanmarkku-Norja voitti Kalmarinsoan (1611–13), ja sen tähen rannikko– ja vuonoinalat Tysfjordista Varenkhiin turvathiin norjalaisen suvereniteetin alla. 1600-luvula oli kans noitaprosessiitten aika, eriliikaisesti Finmarkussa. Näistä kärsithiin kans saamelaiset. Pohjais-Norjassa oli 177 noitaprosessii. Näistä 37 oli saamelaissii vasthaan, Trøndelagissa 3. 1600-luvun loppupuolela lissäänythiin staatin pretensuunit tanskalais-norjalaisessa valtakunnan syrjässä. Kovemin ko aijemin se peekkas vanhoissiin kuninkhaalishiin <span type="quote">”regaalhiin”</span>, perithyin oikkeukshiin siitä, ette kaikki, mikä ei ollu formellisti jonkun omistama, kattothiin kuninkhaan omaisuutena. Tämä vaikutti monela tavala 1700-luvula. Saamelaisen omistusoikkeuen lopetethiin, ja vanhaa siida-oorninki saamelaisissa aloissa jaukkui enämen ja enämen, mutta säilyi kolttasaamelaisila.  Saamelaisila oli kauvon oma sisäinen oikkeusoorninki. Ristiriioissa paikalisten esivalttoin kans tahi muitten paikalisten joukkoin kans löyttyy usseita esimerkkii siitä, ette saamelaiset nousthiin ja puolustethiin ittensä oikkeuksii.  Nyt alkoi tulemhaan kväänii Pohjais-Norjhaan. Ensimäiset kväänit, jokka rekistreerathiin maanosan assuujiksi, löyvythään vanhiimissa veromantaaliissa, vuoesta 1520 ja etheenkäsin. Mutta heitä oli vähän kiini 1700-luvun alkhuun saakka. Nuoin vuoesta 1720 heän määrä alkoi lissääntymhään. Siirtyminen oli osittain se, ette suomalaiset puunat koloniseerathiin lapin maat enämen ja enämen, ja osittain oli huono sato ja kulkutauttii kotikylissä. Lisäksi oli pölkö siitä, ette ihminen joutuis kirjottamhaan ittensä sotamieheksi eli sotilhaaksi. Ihmiset lähethiin kans soasta pakhoon, niin ko Iso Pohjaismaitten sota (1700–1721), ja määrä lissääntyi vuoen 1720  jälkhiin. Norjan esivallat toivothiin kväänit tervetulheiksi maahan, ko het saatethiin tehhä puunan työtä raja-aloila. Sielä heilä olis lojaliteettii tanskalaisnorjalaista kuningasta kohthaan aikana, ko esivallat tiethiin ette heti rajat pantais traktaatthiin. Rakenettu ja asutettu ala estäis ajatukset, ette paikka olis <span type="quote">”ei kenenkhään maata”</span>, mikä saattais anttaat argumentin sille, ette sen saattaa liittäät staatin alle.  Alattion kvääniin ja amtmannin välilä tuli ristiriita paikalisista resyrsiistä ja niitten käytöstä. Het otethiin kontaktin kuninkhaan kans niin ette saaha tukkee. Yksi heistä, Knut Olsen Kven eli Ollin Nuutti, käveli Köpenhaminhaan sen assiin kans, ja siitä tuli ette het saathiin täystuen siitä. Amtmanin poistethiin virasta. Kväänit kirjoitethiin kans kuninkhaale lojaaliteettiluppauksen, joka oon vanhiin tunnettu ja säilyny kvääninkielinen dokumentti.  Mettäsuomalaiset oon kolmas roikka, jota kommisuuni tutkii. Heän alkupörä oon Savolaxissa Etelä-Suomessa. 1500-luvula het olthiin alkanheet asettuut Värmlandhiin Ruottissa. Sieltä monet siirythiin 1600-luvun alussa etheenkäsin ishoin mettäalhoin Öystä-Norjassa. Yinala oli Solørissä rajan likelä, mikä oon kans saanu nimen Finnskogene. Täälä mettäsuomalaiset asetuthiin asumhaan mettätievoile vuomiin välhiin, missä olthiin vanhaat norjalaiset puunakylät. Mettäsuomalaisten etumainen tunnusmerkki oli polttomaanpruuki eli kaskenpoltto. Olletikki polttomaanpruukin tähen mettäsuomalaiset jouvuthiin ristiriithaan sekä norjalaisen puunaväjen tradisunellin maanpruukin kans ja mettäpruukin kans, jonka takana olthiin isot kauppatalot Christianiassa. Kans mettäsuomalaiset nousthiin esivalttoi vasthaan. 1820-luvun ensi alkupuolela het vaajithiin paremppii elämänehtoi, kouluu ja kirkkoo missä oltais suomenkieliset opettaajat ja papit, ja kans oman rajanylittäävän mettäsuomalaisen oikkeuspiirin. Kaiken esitethiin laajassa <span type="quote">”petisuunissa”</span> eli pyyntöpreivissä, ja markkeerathiin sillä, ette mettäsuomalaiset marsithiin Stockholmhiin. Vaatimukset hyläthiin, ja norjalaistamisen Finnskogin koulussa ja kirkossa piethiin ittesthäänselvänä. Ainua assii mitä kapina sai aikhaan, oli ette tuli maholiseksi ostaat ittele maapruukin.  Yksinhallitteevan kuninkhaanvaltakunnan ambisuunit koskethiin kans uskonon mailmaa. Ortodoksiaikana kiini 1600-luvun loppupuolele ei kirkola ollu selvä mooli misuunista saamelaissii kohthaan, mutta pietismin myötä tuli muutoksii. Vuona 1714 perustethiin oman sentraalin institutin, Misjonskollegiet, ja siinä Finnemisjonen oli oma osasto. Sen panthiin Trondheimhiin ja johtaaja oli Thomas von Westen.  28  Misuunikieleksi valithiin saamen kielen, ja tämän turvathiin omila koulutusinstitusuuniila Trondheimissa. Uuempi tutkimus näyttää ette koulu oli usseemissa misuunidistriktissä hyvin eistynny. Usseemat lähätyssaarnaajista olthiin tietheelisesti engaseeratut, ja heistä tulthiin saamen kielen, kulttuurin ja uskonon assiintunttiijat. Het kirjoitethiin paljon saamelaisten hengelisyyen ympäri. Toishaalta oon selvä, ette misuuni demoniseeras saamelaisten tradisunellii uskonon harjottamista.  Saamelaisten trummat poltethiin tahi viethiin heiltä. Muutamat lähätethiin antikvaarishiin kokhoonpanhoin, ja uhrauspaikat hajotethiin. Misuunilla oli kans toinen dimensuuni eli ulottuvaisuus, millä ei ollu tyhä uskonolinen pohja: nimelisesti ette toimiit työkaluna staatin rakentamisessa ja ette integreerata tanskalaisnorjalaisstaatin pohjaiset alat.  Ison Pohjaismaitten soan jälkhiin Tanmarkku-Norja ja Ruotti tulthiin yksimielisyytheen rajatraktaatista joka oli valmis vuona 1751. Traktaatin lissäyksenä oli Lappekodisillen, eli Lappalaiskodisilli, ja se piti sisälä usseemat detaljeeratut määräykset jokka piethiin turvata etableeratun rajanylittäävän poronhoion niitten kahen maan välilä. Kodisilli sai kans vissin merkityksen siitä, kunka toiset rajakysymykset saatettais ratkaista, olletikki Taananvesikköö pitkin, ja kaupan yhtheyessä Varengissa. Lappekodisillii ei ole koskhaan lopetettu, vaikka siitä oon kysytty monta kerttaa.  Vuona 1826 jajethiin viimisen yhtheisdistriktin, ko Norja ja Ryssä päätethiin rajasta traktaatin eli kirjalisen sopimuksen kautta. Raja halkaisi kolttasaamelaiset sijddat alala – Pasviikan, Petsamon ja Näätämön sijddat. Ko Näätämön kolttasaamelaiset valithiin tulla Norjan alamaisiksi, niin net kaksi muuta roikkaa valithiin Ryssän. Samala otethiin vaarin kolttasaamelaisten tradisunelliista rajanylittäävistä oikkeuksista rajatraktaatin erityisessä lissäysdokumentissa vuona 1834. Pasviikan kolttasaamelaiset menetethiin talvimaan Norjan puolela, mutta saathiin oleskella kesälä norjalaisessa territooriumissa. Näätämön kolttasaamelaiset saathiin oleskella Suomessa syksylä ja talvela. 1800-luvun toisela puoliskolla Näätämön kolttasaamelaiset menetethiin oikkeuet Suomessa, ja Pasviikan kolttasaamelaisilta viethiin viimiset oikkeuet Norjassa 1920-luvula.  Ko kolttasaamelaisten perityt oikkeuet Näätämössä enimästi hyväksythiin ennen ko rajan asetethiin, alkoi tämä vähän kerttaa muuttumhaan 1800-luvun aikana ja kiini välisoan aikhaan saakka. Heän kulttuuriset ja elämänkeinoliset fästingit  kaauthiin. Ensisti het menetethiin monopoolin lohipyythöön Näätämönjovessa vuona 1848, sitte yhtheismaat, kolttamaat, hajotethiin nuoin vuona 1905, ja lopuksi het menetethiin ittenäisen poronhoion ja yksinomaisen kolttatokkiin paimentamisen 1930-luvula. Syy miksi tämä tapattui oli ennen kaikkee se, ette alale oli siirtyny monnii uussii kansanjoukkoi, enniin osa kväänii, jokka kans vaajithiin pääsyn resyrshiin. Kolttasaamelaiset joukkona panthiin usseemin ja usseemin syrjhään kylässä. Oikkeusideolooginen käsitys siitä, ette piti olla <span type="quote">”samat oikkeuet kaikile kylässä”</span> vaikutti negatiivisesti kolttasaamelaishiin.  Esivallat haluthiin rekyleerata poronhoion. Vuona 1883 tuli Felleslappeloven, eli Yhtheislappalaislaki, ja tilleggslappeloven, eli lissäyslappalaislaki, tuli vuona 1897, ja näistä tuli isot negatiiviset konsekvensit poronhoiole, eriliikaisesti eteläsaamelaisela alala. Mutta eteläsaamelainen poronhoito joutui jo paljon aijemin puristukshiin, ennen kaikkee ko väki lissääntyi kovasti puunakylissä. Tämän tähen asutus ja kesäsijat siirythiin poronhoion alhoin. Kans perityt alenttaavat näkemykset porosaamelaissii ja heän elämäntappaa kohthaan joissaki paikoissa olthiin myötä oikeuttamassa vallan käyttöö ja vääryyttä. Sielä <span type="quote">“ajatethiin lappalaissii”</span> ja käytethiin väkivalttaa heitä kohthaan.  Hyökkäys saamelaisten pääle ja porroin lahtaaminen Dalbusjøen-järvelä Os-nimisessä paikassa Østerdalenissa vuona 1811 oon esimerkki vakavista vallankäytöistä eteläsaamelaissii poronhoittaajiita kohthaan. Puunat hyökäthiin asheila neljen perheen ja heän porotokkiin pääle, ja het lahtathiin monta sattaa porroo. Assiita tutkithiin ja puunat saathiin sakot, mutta samala tuomithiin, ette saamelaisila ei ennää ollu oikkeutta alhaan.  Kiini 1800-luvun puolivälhiin olthiin esivalttoin näkemykset saamelaissii, kväänii ja mettäsuomalaissii kohthaan kuitenki pääassiissa positiiviset. Isotinka päätti esimerkiksi perustaat opettaajankoulutuksen, ennen kaikkee saamenkielisille opettaajile, Trondeneshiin vuona 1826. Ko valithiin vaalimiehii lääninkokkoukselle, joka valitti ette kekkä reisattais Eidsvollhiin, valithiin usseita saamelaissii ja kväänii. Tromssan ja Finmarkun läänistä lähätethiin kolme henkkee Eidsvollhiin, ja yksi heistä oli kvääni Balsfjordista, Henrik Larsen Skjæret. Hiljaisen postinkäymisen tähen ei yksikhään pohjais-norjalainen representantti ollu Eidsvollissa.  Pitkän sotaperiuudin aikana ennen vuotta 1814 hajos vanhaa misuunityö saamelaissii kohthaan. Misuuniaika muuttui aijan myötä norjalaistamis Rapport til Stortinget 2022−2023  29  Sannhetsog forsoningskommisjonen  aijaksi. 1840-luvulta etheenkäsin puhuthiin täheliset redaktöörit, muutamat papit ja isotinkamiehet sitä politikkii vasthaan, ette eesauttaat kväänin ja saamen kielii kirkossa ja koulussa. Vastustajat meinathiin ette norjan kieli antoi pääsyn nasunaalisheen sivistyksheen ja kulttuurhiin, ja ette saamen kielet ja kväänin kieli olthiin matalamalla tasala. Lisäksi argumenteerathiin, ette pohjaisen raja-alat olthiin eriliikaisen haavoittuvat, ko sielä olthiin vasta-asetetut rajat, ja sielä asui <span type="quote">“vieroväkkee”</span> – saamelaiset ja kväänit.  Se idee sekä ryssiin ja suomalaisesta vaarasta teki sen ette satsathiin toimhiin mikkä olthiin sitä varten ette turvata valtakunnan alloi. Resyltaatti oli norjalaistamispolitikki. Se alkoi norjalaistamistoimila kohta koko alala Nordlandin Tysfjordista pohjaisheen. Hiljemin toimet suunathiin eriliikaisesti Finmarkkhuun ja kahtheen komuunhiin Pohjais-Tromssassa. Esivallat uskothiin ette norjalaistaminen tapattuisi ittestänsä toisissa aloissa, ko piethiin vain norjaa koulussa ja kirkossa, ja lisäksi ko norjankielinen väki siirtyi alhaan.  Ensistä Isotinka päätti ette tehhään tutkimuksen pohjaisen kielioloista. Samala annethiin kuurttoo saamelaissii pränttäyksii varten, joita saattoi pittäät sekä koulussa ja kirkossa. Sen jälkhiin vuona 1851 perustethiin fondin joka piti anttaat ökönoomisen pohjan norjalaistamispolitikile. Fondin nimi oli Finnefondet ja se oli olemassa vuotheen 1921 saakka. Vasta 1860-luvun alussa otethiin Rejeerinki ja Isotinka norjalaistamispolitikin uuesti ylös, ja silloin sihtathiin siihen ette kunka praktisesti viehä sen läpitte ja kunka tehhä sen ohjeitten avula.  Ja kans ennen tätä viethiin läpitte toimet joista näkkee, ette norjalaistamispolitikkii tujethiin sekä paikalisesti ja valtakunnanpoliittisesti. Vuossiin 1860 ja 1883 välilä antoi Isotinka kuurttoo sille ette panhaan saamelaiset lapset Rørosissa pois norjalaisile ruokkovanhiimille.  Lapset panthiin pois siksi ko heät piti norjalaistaat täysin, sekä kulttuurisesti ja kielelisesti. Köyhyyslaki antoi lailisen luvan viehä vanhiimilta lapset. Isotinka rahoitti sen erityiskuurola.  Vuona 1863 Isotingala oli ensimäinen pohjananttaava debatti norjalaistamispolitikin ympäri. Sielä keskustelthiin eriliikaisista syistä miksi panna toimet saamelaissii ja kväänii kohthaan. Ensimäinen norjalaistamisohjet mikä oli niitä opettaajiita varten kekkä olthiin <span type="quote">”siirtymisdistriktiissä”</span>, oli tullu vuoen varhemin, niin ko kans suuntalinjat siitä kunka pittäät Finnefondii. Siirtymisdistriktin määritelthiin alaksi missä saattoi oottaat ette koululaissii saatethiin norjalaistaat, eikä tyhä oppiit norjaa, mutta kans  vaihettaat arkipäiväkielen saamesta tahi suomesta norjhaan. Siirtymisdikstriktit vaihetuthiin kiini vuotheen 1900 saakka, ja tendenssi oli ette Finmarkussa niistä tulthiin enämen ja enämen laajat. Tromssassa ja Nordlandissa net taas vähenythiin, ja pikku hiljaa net otethiin pois ja määritelthiin norjankielisiksi aloiksi. Se oli esivalloile selvä ette olthiin saamenkieliset alat alkupöräisten siirtämisdikstriktiitten eteläpuolela, mutta het meinathiin ette norjalaistaminen sielä tapattuisi ittestänsä ilman sovittamista ja ko koulussa piethään tyhä norjaa.  Nuoin 1870-luvulta saakka norjalaistamispolitikin lujitethiin vähän kerttaa. Evalueeraus näytti ette koulupolitikki ei ollu antanu ootettui norjalaistamisresyltaattiita. Sen selitethiin sillä ette opettaajiila olthiin liberaalit attityydit, ja kans aliarvelthiin saamelaisten ja kvääniin miljöitten kieliväkevyyttä. Ensimäinen norjalaistamisohjet opettaajiita varten <span type="quote">«siirtymisdistriktiissä»</span> oli tullu eelisennä vuona, ja kans ohjheet siitä kunka pittäät Finnefondii.  Se ootethiin ette kirkko piti olla myötä norjalaistamispolitikissa, ja luothiin omat ohjheet kirkon norjalaistamistoimile. Vaatimukset kirkole ei koskhaan olheet saman ankarat ko koulule. Se tuli luulttaavasti siitä, ette kirkko piti valita ette saarnathaanko Jumalan sannaa äitinkielelä tahi norjaksi. Tavala kirkko kävi tahissa norjalaistamispolitikin kans, mutta kuitenki pari askeletta takana. Uuempi tutkimus oon näyttäny ette harvat papit haluthiin norjalaistaat ilman ehoitta. Vuona 1888 perustethiin uuen misuunin, Finnemisjonen. Kirkole lestatiolaisuus oli haastet ko Jumalan sannaa viethiin läpitte äitinkielelä, justhiin Lutherin uskon jälkhiin. Aijan myöten käytethiin tietheitä nasuunin rakentamisessa, ja ette eesauttaat ja lujittaat negatiiviset attityydit saamelaissii, kväänii ja mettäsuomalaissii kohthaan.  Historikkari ja geografiin assiintunttiija Yngvar Nielsen oli Christianian Etnograafisen museumin johtaaja. Hän presenteeras vuona 1889 uuen teoriin Norjan saamelaisen asutuksen etelärajasta. Teorii oli siitä ette <span type="quote">”esilelevittäminen”</span> oli tapattunnu Trøndelagin pohjaisista aloista <span type="quote">”etelhään käsin Trondhjemin stiftissä ja Hedemarkin läänissä”</span>. Siihen asutus oli tullu ja olestannu Røroshiin 1600-luvun lopussa tahi 1700-luvun alussa. Teorii sai omassa aijassa ison läpittelyönin ja sen panthiin pohjaksi tuomionjulistuksile oikkeusprosessiissa jokka koskethiin poroitten nykimäalloi.  Fyysisellä antropologiila oli pohjaismaiset juuret 1800-luvun puolivälissä, mutta se sautti Norjan vasta viimi vuosisaan loppupuolela. Enniimiten huomiota sai Norjassa kraniologii, joka oon oppi pääkallosta ja  30  sen mittaamisesta osana raasanmäärittämistä, ja vähitellen kans raasabiologiissa missä uskothiin ette mentaalissii ominaisuuksii saatethiin lukkeet eri mitoista mikkä olthiin pääkallossa. Jonku verran tehthiin näin kans koko luurangan kans. Militääriset rekrutit tehthiin ensimäiset laajat mittaamiset, ja mittaamisten resyltaattii verrathiin regiunaalisesti. 1900-luvula tuli kans akadeeminen miljöö väkevämmin myötä issoin regiunaalisten prosektiitten kans, niin ko Tysfjordissa sottiin välisinnä vuosina Lisäksi oli olemassa privaatit miljööt jokka työtelthiin eriliikaisesti teoriitten kans mikkä olthiin mentaalisista karakteeriominaisuuksiista. Fyysisen antropologiin sivuhaara oli komparatiiviset tutkimukset <span type="quote">”nasuunaalisista mielistä”</span>, missä oli myötä usheita pohjaismaissii tutkimuksii.  Fyysinen antropologii eesauttoi epäilemättä siihen ette stereotypifiseerathiin ja stigmatiseerathiin saamelaissii, kväänii ja mettäsuomalaissii. Joihinki mittaamishiin reageerathiinki kans negatiivisesti, eriliikaisesti ko oli kysymys vaattheitten riisumisesta ja koko kropan mittaamisesta. Saman väkevästi reageerathiin usheissa paikoissa siihen ko kaivethiin ylös luurankkoi saamelaisten kirkonmaila. Luurangat piti lähättäät tietheelishiin kokhoonpanhoin. Usheimissa taphauksissa paikalisväki koki, ette tämä toimi oli traumaattinen ja alenttaava.  1800-luvun lopussa norjalaistamisen oli eistetty kokonhaiseksi assimilasuunipolitikiksi jonka mooli oli assimileerata saamelaissii, kväänii ja mettäsuomalaissii maholisiman noppeesti kielelisesti ja kulttuurisesti. Norjalaistamispolitikin pohja oli lajissa ja ohjheissa, ja sen sisälä oli valmhiiksi eistetty tärkkeimät poliittiset toimikeinot. Pohjana oli nasuuninylösrakentamisen, evulusuuniopin ja turvalisuuspolitikin kombinasuuni.  Norjalaistamispolitikista saattaa identifiseerata kaksi tappaa. Yksi oli yhtheinen politikki saamelaissii, kväänii ja mettäsuomalaissii kohthaan, missä ei tehty minkhäänlaista sovelusta tahi poikkeemaa minoriteettiin suhtheen. Toinen oli eriliikaisesti niitä saamelaissii ja kväänii kohthaan kekkä olthiin Finmarkussa ja Pohjais-Tromssassa. Eli siinä alassa minkä defineerathiin siirtymisdistriktiksi. Täälä assiit sovithiin sillä tavala ette saatethiin pittäät saamee ja kväänii apukielenä, mutta olthiin kans muut toimet, niin avvoimet ko lymmytyt, joitten avula eistethiin kielenvaihetusta ja assimileerausta.  Vuona 1898 päätethiin uuen linjan siirtymisdistriktiitten opettaajiile. Wexelsen-plakaatissa määräthiin ette se häytyi käyttäät reekelimukaisesti norjaa opetuskielenä kaikissa faakiissa, kans kristinuskonopetuksessa. Kväänii ja saamee saatethiin kui tenki käyttäät apukielenä, mutta ei opetuskielenä. Opettaajjii käskethiin kans eistäät norjan kieltä ko het kohatelthiin vanhemiita ja koululaissii kouluaijan ulkopuolela.  Aijemppii tendenssiitä, joila laajenethiin norjalaistoimii muihin samfynnialhoin, jatkathiin. Esimerkiksi asuttaminen, tienrakentaminen ja industrii olthiin norjalaistamisen työkalut. Varhemat tendenssit olthiin sen ympäri kunka laajenttaat norjalaistamistoimii usheemphiin samfynnin alhoin. Konkreettinen esimerkki oon Finmarkun maanmyymislaki vuoelta 1902. Yhessä kieliohjheen kans uskothiin ette sitä saatethiin käyttäät nasuuninrakentamisen ja norjalaistamisen työkaluna läänissä. Tyhä norjalaiset kansalaiset saathiin ostaat maata ja tarkoitus tämän takana oli <span type="quote">”eistäät distriktin asuttamista, sen kassuumista ja muuta hyöttyy väjele joka saattoi puhhuut, lukkeet ja kirjoittaat norjan kieltä ja käyttäät sitä joka päivä”</span>. Sekä lajin esityössä ja kuulemismöötissä otethiin esile ette laki ei pitäny estäät saamelaissii ja kväänii hankimasta ittelensä maata ehola joka kuului käsityksheen <span type="quote">“suomalaisesta vaarasta”</span>.  Se jäi valvoojan työksi ette panna lajin toimheen hyvälä tavala. Moni assii viittaa siihen ette lajin tulkithiin liberaalisti. Jos hakemuksii hyläthiin, niin net jälläthiin pääassiissa aloista, joita oli määrätty muihin tarkoitukshiin ko maapruukhiin, niin ko fiskukylän maita ja siirtoteitä ja porolaitumiita. Laki sai kuitenki norjalaistavan effektin, siksi ko matrikuleeratuitten omistuspaikkoin nimet piethiin olla norjankieliset. Tästä oon kuitenki monta poikkeemaa, ko käytethiin sekä saamenkielissii ja kvääninkielissii matrikkelinimmii. Joissaki paikoissa ja individuellisti otethiin norjankielissii matrikkelinimmii käytthöön sukunimiksi. Muutoin se oon selvä ette kieli-instruksi oli provoseeraava ja vähättäävä saamelaissii ja kväänii kohthaan, ja het protesteerathiinki instruksii vasthaan. Instruksin poistethiin kuitenki vasta 1960-luvula.  Ko norjalaistamispolitikin laajenethiin nuoin vuona 1900, oli pääfokuksessa Finmarkku, eli lääni missä koulula oli enniiten vaivaa ja minkä oli vähhiiten norjalaistettu. Tähelisenä toimena sinne perustethiin kouludirektöörin viran läänii varten vuona 1902. Nyt piti käyttäät norjaa opetuskielenä vielä enämen ko aijemin. Tromssan opettaajakoulussa oli vapaapaikkaoorninki studentiile, jokka tehtäis työtä sekakielidistriktiissä. Nyt sen panthiin alas, ja ennää ei koulutettu opettaajiita keilä olis saamen ja kväänin kieliin tieto.  Rapport til Stortinget 2022−2023  31  Sannhetsog forsoningskommisjonen  Tärkkein toimi uuessa koulusatsauksessa oli ette rakenttaat staatininternaattiita. Norjalaistamispolitikki oli tähelinen syy. Ko kovothiin norjankielissii, saamenkielissii ja kvääninkielissii koululaissii internaatthiin, niin koulula olis täysi kontrolli norjalaistamisprosessin yli. Lisäksi saatais entistä pareman koulun, ja olis vähemän poissaolloi koululaisten kesken. Vuona 1905 panthiin kaksi ensimäistä internaattii triivauksheen, molemat Etelä-Varengissa, eli <span type="quote">«uhatuissa raja-aloissa»</span>, missä oli iso määrä saamelaissii ja kväänii. Kolmanen internaatin pykäthiin kans Etelä-Varenkhiin vuona 1907. Aijan myötä perustethiin kans internaatit muissa raja-aloissa kiini Lyngenhiin saakka varhain 1920-luvula.  Samhaan aikhaan ko internaatit perustethiin niin panthiin kans kirkot ja kapellit pysthöön, ensimäinen Näätämössä vuona 1902. Internaatiitten ja kapelliitten tarkoitus oli olla jonkulainen kulttuurinen suoja norjalaisuutta varten niissä raja-aloissa mikkä olthiin likelä Ryssää ja Suomee. Niin ko <span type="quote">«kulttuurinen rajafästinki»</span>, nimitys joka jäi pithoon. Usheimat niistä rakenethiin eriliikaisesti norjalaisen arkitektuurin jälkhiin justhiin siksi ette markeerata norjalaisuutta.  Sottiin välisinnä vuosina rakenethiin paljon komuunaalissii internaattii. Ko sota syttyi vuona 1940 triivathiin liki 50 internaattii Finmarkussa ja Pohjais-Tromssassa. Kohta kaikki hävitethiin soan aikana, mutta usheimat pykäthiin uuesti ja uussiiki rakenethiin. Kouluinternaatit oli tärkkee osa Finmarkun koulustruktuurii vuosituhanen vaihettumisheen saakka.  Eteläsaamelaiset työtelthiin kauvoin staatilisen internaattikoulun eestä missä olis eteläsaamelainen sisälys, sekä kielelisesti ja kulttuurisesti, ilman ette tuli resyltaattiita. Usheet misuuniseurat otethiin assiin esile. Muun myötä etableerathiin internaattikoulun Havikhaan Namsoksessa vuona 1910. Misuuni sai staatinkuurttoo triivaukselle. Havikan internaattikoulu tuli, niin ko Finmarkun staatininternaatit, implementeeraamhaan norjalaistamispolitikin. Tästä tuli väkeviitä ja kestäviitä protestiita eteläsaamelaisesta samfynnista.  Vuosisataluvun vaihettumisen jälkhiin alethiin ihmiset enämen organiseerata itteensä norjalaistamispolitikkii vasthaan, olletikki saamelaiset. Eteläsaamelaisessa alassa oli vastustuksen teemana enniiten konfliktit poronhoion ja maapruukin välilä, mutta kans koulu ja kieli. Pohjaissiimissa aloissa teemana oli enniimästi kieli, kulttuuri ja koulu. Hålogalandin pispat kuurothiin vastustusta kiini vuotheen 1910 saakka, ja kans liberaaliset papit, kekkä kans olthiin  vasthaan Norsk Finnemisjonin positiivista attityydii norjalaistamispolitikile. Nuin vuona 1910 tämä pappipiiri aloitti oman finnemisuunin, Norske Lutherske Finnemisjonsforbundin, joka kans mobiliseeras norjalaistamista vasthaan ja pränttäs väkevii kriittissii publikasuunii. Vuona 1925 kovothiin taas finnemisuunin uuela nimelä, Norges Finnemisjonsselskap. Vuona 1966 se vaihetti nimen Norsk Samemisjoniksi.  Kans Isotinkhaan tuli saamelainen vastustus ko uuniemeläisen opettaajan Isak Saban valithiin Isotinkhaan vuona 1906. Hän pääsi myötä saamelaispoliittisheen programhiin kaheksi periuudiksi kiini vuotheen 1912 saakka. Hän vaati ette norjalaistamispolitikin piethiin pörätä, mutta hän ei päässy näilä vaatimuksila etheenkäsin. Isotingassa oli liijan kova poliittinen samamielisyys tästä politikista.  Saamelaisen organiseeraamisen toistainen kliimaksi tuli ensimäisessä saamelaisten valtakunnanmöötissä, Trondheimissä vuona 1917, missä Elsa Laula Renberg oli tähelinen ihminen. Maamöötti alkoi 6. fepruaarikuuta, ja 1990-luvulta saakka se oon ollu saamelaisten nasunaalipäivä / saamelaiskansan päivä.  1920-luvula ylösnimitti Isotinka parlamentaarisen koulukommisuunin (1922–1927), Den parlamentariske skolekommisjon, joka teki nuukan selvityksen Norjan kouluvärkistä.  Tämä kommisuuni piti kans valmistaat uuen koululajin. Taanalainen Per Fokstad oli nuori, saamelainen opettaaja, ja hänelä oli uussii ajatuksii saamenkielisestä koulusta ja kielestä, jokka saathiin huomiota. Mutta hänen ajatukset kommisuunile saathiin tyhä vähäsen kuurttoo. Kommisuunin laajasta materiaalista näki, ette saamee ja kväänii piethiin jatkuuvasti apukielinä, vaikka oli päätetty ette piethiin puhhuut tyhä norjaa.  Isotinka käsitteli lakkii kansankoulusta maala vuona 1936. Tämä oli ensi kerta kolmheen vuosikymmenheen ette se käsitteli norjalaistamispolitikkii koulussa. Rejeerinki ehotti ette piethiin viehä norjalaistamispolitikkii koulussa etheenkäsin. Isotinka meni myötä tähän ehotuksheen, mutta päätti ette tyhä saamen kieltä käytettäis apukielenä. Saamelaisila, jokka olthiin <span type="quote">”alkuassuujat”</span>, oli Isotingan mielestä muita oikkeuksii ko kvääniilä, jokka olthiin <span type="quote">”maahansiirttyyjät”</span>. Vuoesta 1870 saakka oli norjalaistamispolitikki koulussa ollu samanlaista saamelaisile ja kvääniile. Nyt kväänin koululaiset ei saanheet ennää minkhäänlaissii kielelissii sovituksii.  1920-luvula menetethiin jokku ruottalaiset porosaamelaiset oikkeuet kesälaitumhiin Norjassa. Sen tähen pakkosiirethiin porosaamelaissii etelhään  32  käsin Ruottissa. Tästä tuli totissii konsekvenssii osile porohoiosta Norjassa. Vuona 1933 tuli uusi poronhoitolaki, ja tämä vaikutti siihen ette poronhoion panthiin lujan viralisen hallinan alle.  Norjassa saathiin saamelaiset, kväänit ja mettäsuomalaiset tuntteet toisen mailmansoan eri tavoila, vaikka naziesivallat ja okkupasuunivalta ei näyttänheet heile mithään erityistä huomiota ylheisesti. Soan kaaoksessa poronhoito tuli heikomaksi, ko porroi ammuthiin ja lahathiin sallaa. Saamelaiset, kväänit ja mettäsuomalaiset olthiin myötä sotaoperasuunissa vuona 1940, monet kväänit ja saamelaiset Narvikin taisteluissa. Het olthiin kans vastustustyössä myötä. Monet olthiin rajaluusit ja partisaanit, mutta ei kuitenkhaan saanheet mithään positiivista huomiota mikä heile kuuluis. Olletikki Tysfjordin saamelaissii rajaluusiita eppäilthiin, ja tästä tuli syvät haavat monta vuotta soan jälkhiin. Vasta viimi vuosina oon tästä tehty sovituksen ja pyyetty viralisesti antheeksi.  Soan aikana monet Finmarkun ja Pohjais-Tromssan koululaiset saathiin käyä liijan vähän kouluu, ko okkupasuunivalta otti koulurakenukset käytthöön, ja ko monet koulut poltethiin syksylä 1944. Siksi monet ei saanheet sitä lukemis– ja kirjoittamisopetusta mihin heilä oli oikkeus, ja usseista tulhtiin analfabeetit. Olletikki saamelaiset ja kväänit kärsithiin tästä heän kielitilan tähen. Vasta kauvon soan jälkhiin panthiin toimheen ökonooomisen oorningin, joka saattoi jonku verran korvata menetetyn koulunkäymisen.  Evakueerinki ja se, ette isot osat Finmarkkuu ja Pohjais-Tromssaa poltethiin, vaikutti kovasti koko väkheen. Paljon materiellii kulttuurii menetethiin. Evakueerinki teki sen, ette saamen ja kväänin kielen ja kulttuurin tila tuli heikomaksi. Finmarkun rannikon kylissä alkoi kielenvaihetus kunnola soan jälkhiin. Perheet, joitten arkikieli oli ollu saame tahi kvääni, alethiin nyt puhumhaan norjaa. Tämän tähen lapset kasuthiin usseen ylös norja ainuanna kielenä, ja heilä oli vähäsen tahi ei mithään tiettoo vanhiimiitten ja isovanhiimiitten äitinkielestä.  Norjalaistamispolitikin valtalinjoi jatkethiin vuoen 1945 jälkhiin. Kuitenki näytti siltä, ette esivallat hajethiin uussii ratkaisuita saamepolitikkhiin. Tästä näkkee sen, ette kanssoinvälisen samfynnin näkemykset minoriteetiista olthiin muuttunheet. FN:n julistus ihmisoikkeuksista (1948) oli vastaus siihen kovhaan sallimuksheen, mitä osa eurooppalaisista minoriteettista olthiin kärsinheet toisen mailmansoan aikana. Tulleevina vuosikymmeniinä tulthiin usseemppii uussii FN-julistuksii minoriteetiitten poliittisista ja kulttuurisista oikkeuksista. Nämät saathiin  ison merkityksen saamelaisile ja aijan myötä kans kvääniile ja mettäsuomalaisile.  Sitte tuli kylmä sota, ja Norja tuli NATO:n jäseneksi. Taas Norjan esivallat eppäilthiin ette kväänit oltais turvalisuusuhka. Syy tähän oli osittain se, ette monet kväänit olthiin taistelheet sovjettilaisten puolela partisaaniina toisen mailman soan aikana. Lisäksi Norjan kommunistisella parttiila oli joksiki monta jäsentä paikoissa, missä asui paljon kväänii. Siksi Norjan esivallat alethiin vahtimhaan kväänii ja olemhaan heistä vaiti.  Toisen mailmansoan jälkhiin ylimäinen poliittinen mooli Norjassa oon ollu ette vähenttäät ökonoomiset, sosiaaliset ja kulttuuriset erotukset ja lisätä sosiallista ja ökonoomista samanlaisuutta norjalaisessa samfynnissä. Samala ei ollu paljon sijjaa ette ottaat vaarin etnisistä ja kulttuurisista erotuksista. Hyvinvointioorningiitten mooli ei ollu norjalaistaminen, mutta se saattoi kuitenki olla sen konsekvenssi. Ökonoominen moderniseeraus ja lissääntynheet staatiliset johtamisambisuunit erilaisissa elämänkeinoissa tehthiin sen ette ihmissii integreerathiin paremin, mutta se vaikutti kans niin ette tuli ristiriita muun myötä resyrsiistä ja areaaliista.  Toisen mailmansoan jälkhiin koki saamelainen orgaaniseeraminen kuitenki uutta voimaa. Vuona 1947 perustethiin Norske Reindriftssamers Landsforbundin. Kohi 1940-luvun loppupuolta etableerathiin poissirtynheet saamelaiset Sámi Sær ́vin Oslossa. Heän mooli oli levittäät tiettoo saamelaisista ja eesauttaat saamelaissii kieli– ja kulttuurikysymyksii. Aijan myötä etableerathiin kans paikalissii seuroi. 1950-luvula saamelaiset organiseerathiin ittensä pohjaismaisela tasala, ja ensimäisen pohjaismaisen saamelaiskonferansin piethiin vuona 1953. Vuona 1968 tuli ensimäinen nasunaalinen ylheinen organisasuuni, Norske Samers Riksforbund, joka kans otti kontaktin kanssoinvälisen alkupöräiskansanliikkheen kans. Tämä organiseeraminen oli läpimeno, ko nyt saathiin saamelaiset olla myötä haamustamassa norjalaista saamelaispolitikkii.  Tämä läpimeno tuli näkyvhiin vasta työssä Samordningsnemda for Skoleverkin eestä, ko se sai oman osaston saamelaisile kouluassiile. Samordningsnemnda for Skoleverkin perustethiin vuona 1947. Resyltaatti oli se ette tuli usheita toimii jokka vahvistethiin kouluu saamelaisile. Opettaajiile annethiin stipendiitä saamen kielen kurssii tahi opinttoi varten. Staatti anttoi rahhaa kaksikieliselle ABC-kirjale joka oli saameksi ja norjaksi. Finmarkun Saameraatin perustethiin 1953 ja se sai aktiivisen roolin ko norjalaisen saamelaispolitikin kehitethiin ja kans saamelaisten  Rapport til Stortinget 2022−2023  33  Sannhetsog forsoningskommisjonen  osanottamisessa politikin kehityksessä. Norjan Saameraati lopetti raatin 1964. Rejeerinki seuras myötä ko nimitethiin laajan komiteen joka selvitti saamepolitikin kaikki puolet, vuoen 1956 saamelaiskomiteen, joka antoi heän ehotuksen vuona 1959. Komiteela oli laaja saamelainen representasuuni ja lisäksi kans akateemista painoo. Ehotus oli ette norjalaistamispolitikin lopetethaan samhaan aikhaan ko se antoi suunan uuele saamelaispolitikile. Isotinka hyväksyi kaiken vuoen 1963 komiteen neuvoista. Kansakoululaki (Lov om folkeskolen, 1959) antoi maholisuuen käyttäät saamen kieltä opetuskielenä koulussa ja poisti Wexelsen-plakaatin, joka oli neuvo opettaajiile siirtymäaloissa vuoelta 1898. Norjalaistamispolitikki saamelaissii kohthaan oli viralisesti ohi.  Norjalainen politikki saamelaissii, kväänii ja mettäsuomalaisii kohthaan otti erilaisii suunttii 1960-luvun alusta alkkain. Mutta poikkeema oli Sisä-Finmarkku, missä vuoesta 1967 alkkain oli annettu luku– ja kirjoitusopetusta saameksi. Sielä norjalaistamispolitikkii jatkathiin praktisesti aina kiini 1980-luvun puolivälhiin saakka kans saamelaisten joukossa. Se tuli aukkein sen välhiin mitä Isotinka oli päättäny ja se mitä tehthiin. Aina kiini 1970-luvule saakka staatti antoi kuurttoo monele saamelaisele kulttuuritoimele, niin ko Kaarasjoven Saamelaiskokhoonpanoile (De Samiske Samlinger), maan ensimäisele ylheiselle saamelaismuseumile.  Samhaan aikhaan freistathiin integreerata porosaamelaisten toimintamallii ja oikkeusymmäryksii uuen poronhoitolajin (1978) ja poronhoitosopimuksen (1976) kautta nasunaalhiin poliittisheen ja ökonoomisheen systeemhiin. Sillä tuli olemhaan issoi konsekvenssii sekä norjalaistamisheen ja oikkeusolhoin. Rannikonlikinäinen fisku kans merisaamelaisila aloila oli ollu kauvoin kovan prässin alla. Fiskupoliittiset muutokset tehthiin maholiseksi ylipyynön Pohjais-Tromssan ja Finmarkun vuonoissa 1960– ja 1970-luvuila, ja sen tähen paikaliset fiskarilaakit ja komuuninstyyrit tehthiin usseita protestiita.  Esivalloile oli Alattio-assii aijanjakkaaja mikä muutti ymmärystä politikissa ja siinä kunka puutheelisesti aijemppii isotinkapäätöksii oon kuorattu. Saamelaispoliittinen kenttä laajeni. Aijemin siihen kuului pääassiissa kieli– ja koulupolitikki, ja osittain kans elämänkeinopolitikki, mutta nyt se koski kans territoriaalissii oikkeuksii ja aijan myötä kans saamelaisten ittemääräämistä. Alkupöräiskansakäsitys sai vahvan symboolisen meiningin saamelaispolitikin uussiin premissiitten alla.  Ko Isotinka päätti ette rakenttaat Alattion vesikön, syntyi Alattiossa dramaatissii tapattumii. Silloin Rejeerinki etableeras kaksi komiteeta tutkimhaan saamepolitikkii – Samerettsutvalgetin ja Samekulturutvalgetin. Samerettsutvalgetin ensimäinen neuvo vuona 1984 loi pohjan vuoen 1987 Saamelaislajile  ja oman paragraafin Peruslakhiin vuona 1988 joka määräs esivallan oornaamhaan niin, ette saamelaiset kansanroikkana saatethaan turvata ja kehittäät heän kieltä, kulttuurii ja samfynnielämää. Saametingan perustaminen (1989) antoi saamelaisile kansanvalitteman representatiivisen orgaanin. Sen aukaisi Kuningas Olav 5 vuona 1989. Kysymykset saamelaisten oikkeuesta ittemääräämisheen ja oikkeuksista maahan ja vetheen oli sai isoman huomion. Seuraavanna vuona Norja oli ensimäinen maa mailmassa joka ratifiseeras ILO-konvensuunin nro. 169, ja joka kans tekkee velvoliseksi kansanoikkeuelisesti saamelaisista. Saamelaiskulttuurilautakunnala oli monta eho tusta, joista tärkkein resyltaatti oli ette saamelaisten kielioikkeuet otethiin myötä saamelaislakhiin vuona 1990.  Kvääniin ja mettäsuomalaisten suhtheen hallitti melkheenpä minoriteettipoliittinen vaitonaisuus aina kiini 1990-luvule saakka, vaikka nämät kaksi kansanryhmää ei olheet näkymättömät. Mettäsuomalaiset olthiin jo soan aikana markkeeranheet heän kulttuurii ja histooriita histooriilaakiin ja paikalismuseumiin avula. 1950-luvulta alkkain meedia ja kirjailiijat kiinostuthiin eriliikaisesti semmoisheen minkä ymmärethiin kulttuurin eksoottisina osina. 1970– ja 1980-luvuile saakka lissääntyi interessi tutkiit erityissii trekkii kulttuurissa, niin ko polttomaanpruukii eli kaskenpolttoo ja savvusaunoi. Järjestethiin kans omat mettäsuomalaisten päivät, missä oli <span type="quote">”Mettäsuomen republiikin”</span> jokavuotinen symboolinen julistus.  Suomalaiset studentit, jokka olthiin kenttähommissa Pohjais-Tromssassa ja Finmarkussa hakemassa vanhaata kväänikulttuurii ja muutamppii norjalaissii kirjailiijoita, mainithiin kväänit 1960-luvula. 1970-luvula tuli kvääniin tutkimuksesta assii eriliikaisesti Tromssan universiteetissa ja Alattion Distrikthøgskolenissa. Samhaan aikhaan kiinostui Norjan kulttuuriraati kvääniistä. Sekä Pohjaismaitten ministeriraatissa ja Pohjaismaisessa raatissa kysythiin suomalaiset representantit norjalaisesta politikista kvääniin ympäri. Sillä ei sautettu muuta suuremppaa ko muutamppii pröövioorninkkiita suomenopetuksessa koulussa. Esivalta tuli siiheen graadhiin vasthaan, mutta het piethiin koulussa mieluumin suomen kielen ko kväänin kielen.  34  1980-luvula tapattui läpimeno kvääniin organiseeraamisessa. Ensisti perustethiin paikalisen kvääniyhistyksen Pyssyjovessa, ja sitte Ruijan kvääniliiton vuona 1987. Haamustetussa etnopoliittisessa programissa oli jälläävännä vaatimuksena ette kväänin kielen ja kväänit kansalisena minoriteettinna hyväksythään. Kvääniorganiseeraaminen sai inspirasuunin sekä saamelaisten organiseeraamisesta ja tornionjokilaksolaisten mobiliseerauksesta joka oli alkanu varhain 1970-luvula, ja jossa panthiin vahvan painon kielheen, meänkielheen.  1900-luvun alussa esivalta oli rohki varrautunnu kväänii ja mettäsuomalaissii koskeevaa ommaa politikkii kohthaan. Mettäsuomalaisista jälläs näkemys ette het ei ole ennää oma kansanjoukko. Kväänii piethiin maahansiirtyyjäjoukkona, joka ei tarvinu erityistoimii. Esivalta oli lisäksi avvoimesti argumenteerannu ette saamelaispolitikki oli etusijassa.  Muutos tuli vuona 1995. Silloin Euroopparaati kuttui Norjan signeeraamhaan uuen konvensuunin, Raamikonvensuunin kansalisten minoriteetiitten suojelusta. Melkhein kaikki jäsenmaat olthiin myötä, kans Norja. Norja ratifiseeras konvensuunin vuona 1999, ja se tuli voimhaan samana vuona. Norja valitti kans <span type="quote">”julistaat”</span> mikkä minoriteetit maassa otethiin myötä, ja näitten joukossa olthiin kväänit/norjansuomalaiset ja mettäsuomalaiset, ja kans juutalaiset, romaanit ja rommit. Näin olthiin mettäsuomalaiset saanheet viralisen staatuksen kansalisena minoriteettinna. Kväänit olthiin aijemin räknätty maahansiirttyyjäjoukoksi, mutta nyt het otethiin askelheen etheenpäin kansalisen minoriteetin kategorihaan.  Vuona 1992 Euroopanraati päätti Euroopan regiuuni– ja minoriteettikieliin sopimuksen, minkä Norja ratifiseeras vuona 1993, ja joka tuli voimhaan 1998. Saamen kieli oon Minoriteettikielisopimuksen korkkeimalla tasala (<span type="quote">”osa III”</span>), ko kvääni sai vähemän täkkäävän suojelun (<span type="quote">”osa II”</span>). Vuona 2005 Rejeerinki hyväksyi kväänin kielen minoriteettikieleksi Norjassa, ja se tapattui pitkäaikaisen debatin jälkhiin siitä, ette oonko kvääni suomen dialekti tahi oma kieli.  2000-luvun alussa lopetethiin norjalaistamispolitikin kokonhansa saamelaissii, kväänii ja mettäsuomalaissii kohthaan. Mutta se ei meinaa ette norjalaistamispolitikki oli sivvu prosessinna samfynnissa ja jatkuuvasti takaisintulleevanna haastheena niin ette ottaat vaarin ja kehittäät kansanjoukon kieltä, kulttuurii ja samfynnielämää. Jäljelä oon kuitenki suurii haastheita, vaikka näyttää olleevan poliittinen yhtheisymmärys siitä ette aktiivisen kieli– ja minoriteettipolitikin viehään läpi. Tämän saattaa nähhä norjalaistamisen konsekvensinä.  1.2.3 Norjalaistamisen kalvheessa – norjalaistamispolitikin ja vääryyen konsekvensit  Saamelaisila, kvääniilä ja mettäsuomalaisila oli vakavat konsekvensit norjalaistamispolitikin tähen. Saamen, kväänin ja mettäsuomen kielii ja kulttuuriita ylönkattothiin, ja sen tähen minoriteettijoukot alethiin menetettäät kielet ja kulttuurit, ja ihmisiltä alethiin vailumhaan tiettoo näistä joukoista. Norjalaistaminen ja samfynnin muutokset oon tapattunheet samhaan aikhaan, ja sen tähen oon tullu prässii kans tradisunellisile elämänkeinoile.  Ko norjalaistamispolitikin lopetethiin, se kuitenki jatkethiin monnii toimimönsteriitä, attityydiitä, ja samfynnin struktuuriita missä norjalaispolitikki oli ollu myötä. Samfynnin muutokset jokka ohjathiin norjalaistamisheen, ei asso loppunu. Prosessit niin ko muutokset elämänkeinoissa ja työnantamises sa, muuttunheet asumamönsterit niin ko sentraliseeraus ja urbaniseeraus, areaalihäiritteminen ja infrastruktuurin ylöspykkääminen, rajoitukset tradisunellissa luononhallinassa, erilaiset hyvinvointioorningit ja koulutusrevolusuuni jokka oon yhistetty oottavhaan tahi kokonhansa passiivisheen attityydhiin etnistä monikertaisuutta kohthaan; niilä oon ollu suuret norjalaistavat vaikutukset. Lisäksi politikin implementeerauksen puutet ja reekelit jokka hääyttäis turvata tahi vahvistaat minoriteettiita, oon saanheet norjalaistavii konsekvenssii.  Tärkkee esimerkki viimisestä oon ette monet lapset ja vanhiimet kojethaan joka vuosi ette oikkeus saamen ja kväänin opetuksheen peruskoulussa ei ole oorningissa ko koulu alkkaa. Oikkeuet oon vahvistettu lajissa ja niitä kuurothaan staatin finansieeringilä. Usheet komuunit tunnustethaan ette het ei saata täyttäät lajin vaatimuksii opetuksele ja het peekathaan ette päähaastet oon se ette ei ole nokko persunaalii jolla oon saamen tahi kväänin kompetansi. Osa vanhiimiista kokkee ette opetuksen ei aleta tahi ette opetus oon puutheelista siksi ko oppineuvot oon huonot tahi organiseerinki oon huono.  Norjalaistamispolitikin perintö oon vieny siihen ette minoriteettiita ushein ylönkattothaan alaspäin ja het kohatelhaan kiussaamista, vihapraattii, ahistelemista ja osittain diskrimineerinkkii ko het kohatelhaan majoriteettikansan kans. Kommisuunin tutkimus näyttää ette saamelaiset kojethaan jatkuuvasti diskrimineerinkkii. Joukkoin laaja diskrimineerinki oon vakava samfynniprobleemi.  Oon sanottu, ette norjalaistaminen oon histoorillinen trauma, mistä oon saattanu tulla jatkuuva rasitus miljöissä, joita tämä koskee. Tämä oon taasen vieny  Rapport til Stortinget 2022−2023  35  Sannhetsog forsoningskommisjonen  siihen ette minoriteetiitten tervheystila oon vähäsen huonompi ko majoriteettikansala, ja poronhoittaajat erityisesti koethaan ette heilä oon tervheyshaastheita. Tämä oon tapattunnu vaikka se oon ollu enämen fookus saamelaisten tervheys– ja sosiaalitienastiitten parantamisessa 1990-luvulta alkkain.  Esivalta ei ole ottanu vastaavaa initiatiivii kvääniin eli mettäsuomalaisten kans. Se vailuu tutkimuksii samanarvoisten tervheystienastiitten tarpheitten ympäri kvääniile/norjansuomalaisile, mettäsuomalaisile ja saamelaisile. Komunaaliissa tervheys– ja sosiaalitienastiissa, kans usheimissa saamen kielen hallintakomuuniissa, vailuu saamen kulttuuri– ja kielitieto, ja käyttääjät oon tytymättömät saamelaisten spesiaalitervheystienastiitten organiseeringin ympäri. Komuuniissa oon kans tyhä vähäsen tiettoo ja ymmärystä käyttääjitten tahi pasientiitten tavustasta ylheisesti.  Lastensuojeluu ei ole käytetty tahalisesti lasten norjalaistamisheen, mutta se oon kuiten ollu myötä tekemhään kväänit, saamelaiset ja mettäsuomalaiset lapset näkymättömiksi ja sillä tavala vaikuttannu norjalaistavasti. Tämä jällää olletikki silloin ko lapset oon pantu norjalaishiin perheissiin ja norjankielishiin institusuunhiin missä het oon menettänheet kielen ja kulttuurisen yhtheyen.  KIELEN JA KULTTUURIN MENETYS  Monet saamelaiset ja kväänit oon vähän kerttaa eli kokonhansa heittänheet puhumasta heän alkupöräistä kieltä ja sen sijhaan vaihettanheet norjhaan. Syy tähän oon norjalaistamispolitikki ja se, ette oon vailunheet poliittiset toimet, jokka oon tukenheet monikielisyyttä positiivisesti. Tämän laajan kielenvaihetuksen tähen pohjaissaame oon uhattu kieli. Luulajansaame, eteläsaame ja kvääni oon vakavasti uhatut kielet. Uumajan-, piitimen– ja kolttasaamen kielilä oon kovin vähän kielenkäyttääjiitä Norjassa, mikkä saatethaan kattoot heti menetettyinä jos revitaliseeraavat toimet ei saata käänttäät tillaa. Mettäsuomalaisten joukossa kielenvaihetus oon jo tapattunnu, siksi ko ei ole ennää yhthään suomenkielistä mettäsuomalaista joka oon oppinu suomee kotona.  Kommisuuni ei saata sulkkeet pois sitä ette mettäsuomalaisten kielenvaihetus oon suuressa määrässä tapattunnu norjalaistamispolitikin tähen. Kielenvaihetus alkoi mettäsuomalaisten joukossa varhain, ja 1800-luvun viimisellä puolela oli mettäsuomi menemässä vahvasti alaspäin.  Siirtymisen ja kassuuvan väjenluvun tähen jouvuthiin alat missä aijemin oli asunu tyhä saamelaissii,  kovan prässin alle siksi ko norjalaisten määrä kasus. Kielenvaihetus saamesta norjhaan alkoi joilaki aloila jo ennen ko esivalta päätti ette saamelaiset ja kväänit häyvythään norjalaistaat. Lufuutissa ja Vesterålenissa tapattui kielenvaihetus varhain 1800-luvula. Rannikkoo pitkin etelhään päin jopa Trøndelagissa saamen kielet jaukuthiin jo ennen sitä. Eteläsaamen kieltä oon pietty yllä eriliikaisesti poronhoiossa, mutta kans porosaamelaisila oon eteläsaamen tieto ja kielen käyttäminen vähentynny.  Saamen ja kväänin käyttäminen joutui prässin alle Pohjais-Tromssassa 1800-luvun lopussa, ko kielenvaihetus laajasta monikielisyyestä yksikielisyytheen tapattui samhaan aikhaan norjalaistamistoimiin kans tällä alala. Tulos oli ette saamee ja kväänii puhhuuviitten määrä vähenty kovasti 1900-luvun aikana. Finmarkun rannikkoseuvuila kielenvaihetukset pohjaissaamesta ja kväänistä norjhaan alethiin varhain 1900-luvula, mutta Finmarkun vuonoseuvuila eri aikhoina 1900-luvun aikana.  Kaarasjovessa ja Kautokeinossa, Uuniemessä ja osissa Taanaa ja Porsankkii kielenvaihetus alkoi hiljemin ko muissa pohjaissaamelaisissa aloissa. Pohjaissaamen kieli seisoi jatkuuvasti vahvana näissä aloissa ko norjalaistamispolitikin lopetethiin. Kielenvaihetuksen käänttäävät toimet ja kielen revitaliseeraus alethiin kans varhiimitten näissä aloissa, ja sielä oli kans joksiki paljo lapsii joitten äitinkieli oli pohjaissaame ja joila oli stabiili kielimiljöö heän ympärillä.  Se ette oon vaihetettu kielen norjhaan, oon vaikuttannu negatiivisesti perheitten kommunikasuunisitheissiin ja indiviidiitten ja joukkoin ittekäsityksheen ja kieliattityydhiin, ja moni ilmaisee surruu siitä ette het ei ole saanheet oppiit vanhiimiitten  tahi isovanhiimiitten kieltä. Samala ko menetethiin kielen, niin samala kans ylönkattotthiin ja tehthiin näkymättömäksi joukkoin kulttuuriset praksiksiset ja tietosysteemit. Kväänin ja usheimitten saamen kielten tila oon tääpänä kovin kriittinen. Ei ole ennää ihmissii kekkä puhuthaan mettäsuomee äitinkielenä, ja kolttapiitimen ja uumajansaamenkielii puhhuuviitten määrä oon kovin matala. Kielilä ei ole nokko hyvät raamit ja nokko resyrssiitä revitaliseeraamista varten.  Tääpänä oon käynissä prosessiita kväänin ja saamen kielten revitaliseeraamista varten. Sen tähen ko monet näistä kielistä ei ennää siiry perheitten sisälä, oon koulutussektorilla sentraali rooli alkkain lastentarhaasta ja kiini korkkeemphaan koulutuksheen saakka. Tällä tavala saapi pohjaissaamelainen kielisamfynni – ja jonku verran kväänin, luulajan– ja eteläsaamen kielisamfynnit – uussii kielenkäyttääjiitä.  36  Kommisuunin tutkimus näyttää ette revitaliseeraustoimet ei ole nokko toimivat, ja ette kielissä vailuthaan hyvät raamit ja resyrsit. Saametingala, ja saamelaisten ja kvääniin organisasuuniila ja institusuuniila oon korkkeemat ambisuunit ko norjalaisela esivallala.  Kirkon rooli norjalaistamisessa oon vaikuttannu negatiivisesti siihen, kunka kulttuuriset praksikset oon viety etheenkäsin. Niilä oli juuret saamelaisten, kvääniin ja mettäsuomalaisten tradisunellisissa uskonollisissa ilmaisuformuissa ja toelisuuen ymmäryksessä. Nämät ilmaisuformut olthiin sishäänväävätyt syväle kulttuurhiin ja niitä harjoitethiin joukkoin omala kielelä. Kirkko ootti kauvoin ennen ko saamelaisten, kvääniin ja mettäsuomalaisten omile toelisuuenymmäryksile ja ilmaisuile annethiin sijan. Alattio-assiin jälkhiin kirkko näki saamelaiset ja saamelaisen kirkkoelämän eri laihiin, ja kirkko tunnusti ittensä roolin norjalaistamisessa. Se ette perustethiin Saamelaisen kirkkoraatin, [s provastikunnan  ja eteläsaamelaisen seurakunnan, oon vahvistannu saamelaista kirkkoelämää merkittävästi. Kväänit ja mettäsuomalaiset oon olheet kauvoin näkymättömät Norjan kirkossa. Saamelaisen kirkkoraatin perustamisen jälkhiin oon kans kväänit halunheet ette kväänin kielen ja kulttuurin saatethaan vahvistaat kirkossa, mutta vasta äskön oon kirkko ollu valmis ottamhaan kvääniin toivheet vasthaan.  Iso osa norjalaiskansasta ei ole nähny sitä rikkhautta minkä minoriteettikulttuurit oon tuonheet myötä tähän maahan. Saamelainen, kväänin ja mettäsuomalainen kulttuuri oon olheet kauvoin kovin näkymättömät norjalaisessa kulttuurielämässä. Taiet ja kulttuuri-ilmaisu oon tärkkeet premissit sille ette alkupöräiskansan ja kansalisten minoriteetiitten samfynnilla oon elläävä ja monenkertainen kulttuuri jota viehään etheenpäin tulleeville sukupolvile. Taiet ja kulttuuri-ilmaisu oon olheet tärkkeet ko oon tehty tietoiseksi ja kehitetty saamelaisten ja kvääniin yhtheenkuulumista joukkoina, ja vahvistettu heän ittekuvvaa. Kulttuuri-institusuuniista, -sentteriistä ja museumiista oon tullu tärkkeet areenat missä jajethaan histooriita ja kulttuuriperinttöö saamelaisten, kvääniin, norjansuomalaisten ja mettäsuomalaisten perspektiiviistä. Saamelainen musikki ja saamelaiset artistit oon olheet sentraalit ko tehhään saamelaissii näkkyyväksi koko norjalaisessa samfynnissa. Saamelaisten, kvääniin, norjansuomalaisten ja mettäsuomalaisten oma meediatarjous oon eriliikaisen tärkkee ko otethaan osan samfynnissa ja vahvistethaan alkupöräiskansan ja kansalisten minoriteettiitten äänii demokratiissa. Nämät tarjoukset oon olheet kauvoin  puutheeliset, ja norjalainen meedia täkkää tyhä vähäsen saamelaisten, mettäsuomalaisten ja kvääniin olloi.  PRIMÄÄRIELÄMÄNKEINOT PURISTUKSISSA  Norjalaistamisesta ja vääryyestä tuli konsekvenssii, muun myötä sen ette saamelaisten, kvääniin ja mettäsuomalaisten ulkoniittykäyttöö ja tappoi ei otettu huomihoon. Uuemalla aijala oon tämä ollu tähelistä saamelaisile alkupöräiskansana ja heän oikkeusille maahan ja vetheen. Oikkeuskysymyksii, resyrsinkäyttöö ja interessivastakohtii ei ole tehty selväksi, ja staatti oon hallittennu poronhoittoo  ja fiskuu rannikolla. Tämän tähen tradisunellit elämänkeinot oon joutunheet puristukshiin, ja monet oikkeusprosessit oon käyty.  Vuona 2005 päätti Isotinka Finnmarkslovenin, joka määrää maitten ja luononresyrsiitten valvomisesta Finnmarkseiendommene:n (FeFo) kautta, ja kans etnisiteetthiin henkkaamattoman oikkeuskartoittamisen Finmarkussa Finnmarkskommisjonin kautta. Tämä tapattuu Utmarksdomstolen for Finnmarkin konfliktinratkaisuoorningin kautta. Monet selvitystyöt oon hakenheet erilaissii ratkaisuita etelämile aloile ja kalastusoikkeukssiin, mutta vieläkhään ei ole tapattunnu mithään poliittisesti – lakkii ei ole muutettu, oikkeuksii ei ole kartoitettu, ja ei ole löyetty kestäävii ratkaisuita siihen, ette kunka piethään hallita luononresyrssiitä näissä aloissa.  Saamelaiset oikkeuet, inkorporeerattuin konvensuuninmääräyksiitten avula ja Peruslajin (Grunnloven) § 108, oon hyväksytty. Sisälyksen, esimerkiksi konsultasuunivelvolisuuen, oon tehty selväksi. Ylimäisten elämänkeinoin interessit panhaan jatkuuvasti tradisunellit saamelaiset elämänkeinot prässin alle. Ristiriita tuulivoimarustingista Fosen-puolisaarela oon esimerkki areaalikonfliktista, missä saamelaisten oikkeuksii uhathaan eli loukathaan. Korkkein oikkeus oon päättäny ette konsesuuni siihen aikhaan ei ollu voimassa, ko se rikkoi FN:n konvensuunin 27. artikkelii siviilisistä ja poliittisista oikkeuksista. Tämmöiset konfliktit saatethaan vähenttyyt jos oikkeuksii kartoitethaan laajemin ja tähelisemmin, sekä arvelhaan ette minkälaista prässii se pannee resyrsiitten pääle. Ko ratkaisthaan areaalikonfliktiita, piethään selvittäät kummoissii mekanismii käytethään ko ratkaisthaan konfliktiita.  IHMISILTÄ VAILUU TIETTOO  Minoriteetit oon norjalaistettu kovan politikin kautta, ja heän kulttuuriile oon annettu matalan arvon. Sen tähen monet Norjassa tiethään vähän saamelaisista, kvääniistä ja mettäsuomalaisista. Tieto saamelaisista  Rapport til Stortinget 2022−2023  37  Sannhetsog forsoningskommisjonen  oon kuitenki parempi ko ette kvääniistä ja mettäsuomalaisista. Iso osa väjestä oon sammaa mieltä negatiivisista stereotyypiistä joukkoin ympäri. Tuntemus saamen kielistä, kulttuurista ja tradisuuniista oon ollu osa peruskoulun nasunaalisista oppiplaanoista jo monta vuotta, ja oppiplaanavärkki oon kans saanu eksplisittisen moolin siitä, ette koululaisila pittää olla tiettoo Norjan nasunaalisista minoriteetiista. Mutta vaikka oppiplaanoissa oon nämät kompetansimoolit, näyttää tutkimus ette ihmisiltä vailuu tiettoo alkupöräiskansoista ja nasunaalisista minoriteetiista.  1.2.4 Sovinto ja sovinontoimet  Kommisuuni aikkoo, muun myötä jakamalla tiettoo norjalaistamishistooriista ja sen konsekvensista eli seurauksista, ehottaat toimii ja valmistaat pohjan jatkuuvalle sovinolle samfynnissa. Tämän ymmärethään moleminpuolisenna prosessinna, missä usseemat osapuolet oon myötä. Kommisuuni ehottaa ette olemassa olleeviita toimii jatkethaan ja lujenethaan. Se ehottaa kans uussii toimii jatkuuvalle sovinolle.  YMMÄRYS SOVINOSTA  Kommisuuni pannee pohjaksi sovinonkäsityksen, jonka oon soviteltu demokraatiselle hyvinvointisamfynnille, kommisuunin mandaatille ja kommisuunin työn tavustalle. Ymmärämmä sovinon moleminpuolisenna ja suhtheelisena prosessinna joka tapattuu eri tasoila. Sovinto saattaa tapattuut indiviidin, roikan ja politikin tasala.  Kommisuuni pannee pohjaksi ette sovitellun samfynnin tunnusmerkkinä oon väki, jolla oon yhtheinen luja tietopohja norjalaistamispolitikista. Lisäksi ette viraliset esivallat tunnustethaan ette oon tehty vääryyttä mandaatthiin kuuluville roikile, tunnustethaan ette norjalaistamispolitikila oon ollu negatiivissii konsekvensii eli seurauksii privaatti-ihmisille ja saamelaisile, kvääniile ja mettäsuomalaisile joukkoina, ja näytethään ette heilä oon tahto sovittaat vääryyen. Lisäksi meinaa kommisuuni ette sovitellun samfynnin tunnusmerkki oon kielelinen, kulttuurinen ja identiteettii koskeva samanarvoisuus saamelaisten, kvääniin, mettäsuomalaisten ja majoriteettiväjen välilä, ja ette privaatti-ihmiset ja joukot saatethaan elläät hyvin ittensä menneisyyen kans. Ja lopuksi, mutta sama tärkkeenä, pannee kommisuuni pohjaksi sen, ette sovitellussa samfynnissa koko väjelä oon suuri luottamus muihin ihmishiin ja samfynnin institusuunhiin, ennen kaikkee poliittishiin institusuunhiin.  Tässä raportissa saapi samfynni kokonaisuutena laajan ja yhtheenkovotun tietopohjan norjalaista misesta ja sen konsekvensiista. Jos aijothaan sauttaat moolin enämen sovitellusta samfynnista, missä oon kielelinen, kulttuurinen ja identiteettii koskeva samanarvoisuus, tarvithaan laajan mobiiliseerauksen.  Kommisuuni allepriimustaa ette norjalaistamisen konsekvensit yhessä vaikutethaan saamelaisten, kvääniin ja mettäsuomalaisten maholisuukshiin ette vieläki olla olemassa ittenäisinä etnisinnä joukkoina. Jatkuuvan ja pitkäaikhaisen kielen ja kulttuurin menettämisen resyltaatti saattaa olla ette net heitethään olemasta maan rajjoin sisälä ja poikki maanrajjoin. Tämmöinen eistys oon eriliikaisen totinen assii, olletikki ko Norjala oon kansanoikkeuelinen eesvastaus alkupöräiskansoista ja nasunaalisista minoriteetiista.  Staatiliset esivallat ja erilaiset samfynnin aktöörit jokka kuuluthaan kommisuunin tutkimuksheen norjalaistamispolitikista ja norjalaistamisesta, piethään tuntteet ittenäistä eesvastausta ette ottaat ylös ja paranttaat oman historiin ja praksiksen niin ette sovinto saattaa tapattuut. Viraliset institusuunit kaikissa samfynnin sektooriissa ja kaikissa hallinan tasoissa piethään arvela kunka het saatethaan eesauttaat sovinttoo tämän raportin löyttöin avula. Se sama koskee siviilisamfynnin erilaissii aktööriitä jokka tehhään työtä vapaaehtoisuuen, taitheen ja kulttuurin, ideelisen sektoorin, uskonon ja elämännäkemyksen kans. Kommisuuni arvelee ette nämät aktöörit, yksin ja yhessä, saatethaan eesauttaat sovinttoo. Tämän lisäksi oon usseet relevantit yhtheistyöareenat poikki maanrajjoin, missä aktöörit saatethaan hunteerata ette kunka het yhessä saatethaan olla myötä lissäämässä tiettoo niistä oloista mikkä kommisuuni nostaa päivännäkhöön, ja tällä tavala eesauttaat sovinon toimii.  Kommisuuni ehottaa usseemppii toimii jokka saatethaan eesauttaat jatkuuvaa sovinonprosessii. Ylimäiselä tasala kommisuuni ehottaa likenemisen jonka pohjana oon muutamat sentraalit alat, niin ette jatkaat sovinonprosessiita: tieonnosto, saamen kieliin ja kväänin kielen lujittaminen, kielitieto, kulttuurin ja kulttuuritieon lujittaminen, konfliktinratkaiseminen ja reekeliitten voimhaan asettaminen.  Kommisuuni ehottaa muun myötä ette perustethaan sentterin tiettoo, tutkimusta, tieonjakamista ja sovinttoo varten, mikä koskee norjalaistamista. Sentterin tärkkein tehtävä oon oikaista tieonvaanuuen minkä kommisuuni oon tuonu päivänäkhöön. Kommisuunin ehotusten mooli oon laittaat pohjan tiettoo, attityydii, tekemistä ja tuntheita koskeville muutoksille, jokka ojenethaan käjen saamelaisten, kvääniin ja mettäsuomalaisten toivheile ja tarpheile. Se oon kommisuunin toivet ja toivo ette heän  38  ehotuksista saatethaan tulla tämmöiset muutokset ja enämen soviteltu samfynni.  1.2.5 Lopetus  Kommisuuni toivoo ette raportti lissää koko väjen tietopohjaa, ja ette ehotukset toimiile otethaan myötä jatkuvhaan sovinonprosesshiin. Tästä tullee haastet sekä Isotingale ja nasunaalisille, regiunaalisile ja paikalisile esivalloile ja koko samfynnille. Kommisuuni kiittää Isotinkkaa siitä, ette se päätti panna alkhuun tutkimuksen norjalaistamisesta ja sen konsekvensiista, ja joka halus, ette raportti saattais eesauttaat sovinttoo ja oikaista vääryyttä.  Kommisuuni anttaa raportin lisäksi ulkopuoliset selvitykset, 13 taiettyötä ja kommisuunin arkiivin.</p>
</body></document>
