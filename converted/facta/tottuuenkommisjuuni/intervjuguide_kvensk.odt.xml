<document xml:lang="fkv" id="no_id"><header><title/><genre code="facta"/><author><unknown/></author><year>2020</year><wordcount>1364</wordcount><conversion_status type="standard"/><availability><license type="standard"/></availability><origFileName>intervjuguide_kvensk.docx</origFileName><parallel_text xml:lang="nob" location="intervjuguide_norsk.odt"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Tottuuen- ja sovinonkommisjuunin intervjyyiopastus</p>
<p>Sisälys</p>
<p>1 Intervjyyiopastus 3</p>
<p>1.1 Tavusta 3</p>
<p>1.2 Intervyyi norjalaistamisesta ja vääryyestä 5</p>
<p>1.2.1 Muistelusintervjyyi ja temaattinen intervjyyi 5</p>
<p>1.3 Kunka intervjyyi tapattuu 6</p>
<p>1.3.1 Valmistuminen 6</p>
<p>1.3.2 Läpivieminen 6</p>
<p>1.3.3 Jälkityö 7</p>
<p>1.3.4 Analyysi 7</p>
<p>2 Metadaatta 8</p>
<p>Intervjyyiopastus</p>
<p>Tavusta</p>
<p>Tottuuen- ja sovinonkommisjuuni tutkii norjalaistamispolitikkii ja vääryyksii mitä tehthiin saamelaissii, kväänii, norjansuomalaissii ja mettäsuomalaissii kohthaan. Kommisjuunissa oon 11 faakiihmistä, ja sen johtaaja oon Dagfinn Høybråten. Isotinka oon ylösnimittänny kommisjuunin, joka työtelee ittenäisesti. Tutkimuksen mooli oon laittaat pohjan sille ette hyväksythään saamelaisten, kvääniin, norjansuomalaisten ja mettäsuomalaisten kokemukset norjalaisten esivalttoin politikista, ja näitten kokemusten konsekvensit heile joukkoina ja indiviidina.</p>
<p>Tottuuen- ja sovinonkommisjuuni dokymenteeraa näitten ihmisten muistelukset niin ette se tutkii norjalaistamispolitikkii ja vääryksii saamelaissii, kväänii/norjansuomalaissii ja mettäsuomalaissii kohthaan. Kommisjuunin alkupunktina oon tutkimus joka oon jo olemassa. Kommisjuuni kartoittee norjalaistamispolitikin, sen konsekvensit ja vaikutukset privaattihenkiile ja joukoile kiini tähän päivhään saakka. Jos kommisjuuni löyttää tutkimuksessa tietoreikkii, se saattaa tutkiit muuta kalttiimateriaalii niin ette se kartoittee, kuvvailee ja dokymenteeraa vissiitä teemoi. Kommisjuuni ottaa kans alkupunktin joukkoin ymmäryksestä omasta histuuriista. Se kattoo ette henget keitä tämä koskettaa saahaan muistela ommii kokemuksii ja histuuriita norjalaistamisesta ja vääryyksestä, ja kunka tämä oon vaikuttannu tahi vaikuttaa heän elämänsituasjuunhiin.</p>
<p>Osana tästä Tottuuen- ja sovinonkommisjuuni viepi läpi intervjyyitä niin ette dokymenteeraa norjalaistamisen vaikutukset, ja ette sovitellee ette privaattihenget saahan mahollisuuen muistela oman histuuriin. Kovottu intervjyyimateriaali oon osa Tottuuen- ja sovinonkommisjuunin pohjamateriaalista, ja sen arkiveerathaan turvalisesti kommisjuunin arkiivissa. Resyrsi-ihmiset saatethaan vettäät takaisin intervjyyin kommisjuunin työaikana. Kommisjuunin arkiivin annethaan Arkiivivärkile* ja hallithaan kommisjuunin suuntalinjoin jälkhiin ko kommisjuunin työ oon valmis.</p>
<p>Intervjyyissa norjalaistamisen vaikutuksista saattaa olla henkiherkkii teemoi. Lisäksi intervjyyimateriaaliissa saattaa olla herkät tieot muista ihmisistä. Sen tähen häyttyy kyseliijä pittäät mielessä ette norjalaistaminen oon saattanu olla ihmisille traumaattinen ja kippee prosessi. Kylttyyrin, kielen ja identiteetin kaottaminen kokonhaansa tahi osittain saattaa kans olla häppeelistä. Se saattaa olla monile vaikkee puhhuut jostaki mistä het oon kauvoin olheet vaiti. Tässä tappauksessa se oon tärkkee ette kaikile resyrsi-ihmisille näytethään kunniaa.</p>
<p>Intervjyyit piethään luoa turvalisuutta ja luottamusta resyrsi-ihmisille. Lisäksi intervjyyit alkupöräis- ja minuriteettisamfynniissa vaaithaan ette olema tieossa valtasuhtheista ja millä tavala nämät oon toiminheet ja vieläki saatethaan toimiit, kans suhtheissiin itte intervjyyisituasjuunissa.</p>
<p>Tottuuen- ja sovinonkommisjuuni tekkee työtä Finnmarkssykehusetin kans SANKSin kautta. SANKS hoittaa psyykkisen tervheyen vasittui tervheyspalveluksii ja anttaa kylttyyrikompetenttii metesiinifaakilista neuvoo kommisjuunile. SANKS auttaa kans niitä jokka haluthaan sen Tottuuen- ja sovinonkommisjuunin työssä. SANKS tarjoo kriisi- ja apupraatit, ja ko oon tarvet se kans opastaa aktuellit henget etheenkäsin komuunhiin tahi vasitthuun tervheyspalveluksheen. Tämä jällää eriliikaisesti net jokka oon muistelheet oman histuuriin norjalaistamispolitikista ja vääryyestä.</p>
<p>Tottuuen- ja sovinonkommisjuunin työssä intervjyyimateriaali tuopi framile täheliset kysymykset. Se näyttää norjalaistamispolitikin yhtheyet ja mönsterit, sen histuuriin ja konsekvensit erilaisten joukkoin tääpäälisheen situasjuunhiin. Intervjyyimateriaali näyttää samhaan aikhaan tapattumii missä norjalaistaminen oon vaikuttannu privaattihenkhiin ja joukkhoin erilaisissa elämänsituasjuuniissa ja -faasiissa.</p>
<p>Intervjyyi oon metoodi jota oon usheen pietty ko se tarvithaan materiaalii joka anttaa tiettoo vissiistä teemoista tahi viepi meän likemäksi elättyy elämää. Se saattaa anttaat tuntemuksen elämänmailmasta niin ko sen kojethaan ihmisten jokapäivälisessä elämässä. Lisäksi intervjyyi saattaa anttaat tiettoo aktuelliitten teemoin tärkkeistä näkövinkkeliistä. Tottuuen- ja sovinonkommisjuuni käyttää kaksi erilaista intervjyyimetoodii: muistelusintervjyyi (persuunalliset muistelukset) ja semistrukturellinen temaattinen intervjyyi.</p>
<p>Tottuuen- ja sovinonkommisjuuni pittää kaikki kielet jokka oon siottu saamelaishiin, kvääniin, norjansuomalaishiin ja mettäsuomalaishiin miljöihin. Tämä jällää kans intervjyyit. Resyrsi-ihmiset saahan pittäät sen kielen mikä oon heile luonolissiin. Jos tarvithaan tolkkii, tämän häyttyy selvittäät etukätheen.</p>
<p>Muistelusintervjyyi</p>
<p>Muistelusintervjyyi eli narratiivinen intervjyyi (persuunallinen histuurii) oon metoodi jota piethään ko haluthaan kovota indiviidiin ja joukkoin omat histuuriit. Näistä saapi framile heän oman ymmäryksen histuuriista. Narratiivinen metoodi, missä ihmiset saatethaan muistela oman histuuriin ilman ette kyseliijä häirittee liikkaa, anttaa tilan sille ette hyväksythään saamelaisten, kvääniin, norjansuomalaisten ja mettäsuomalaisten kokemukset norjalaistamispolitikista, kunka sen viethiin läpi ja mikkä vaikutukset erilaisilla (assimileeraavilla) työtavoila oon ollu heän elämässä. Subjektiiviset muistelukset annethaan isoman ja monipuoliseman kuvan miljöitten kokemuksista, ja samala net luohaan näkköö histuuriisten tapattumiin yli.</p>
<p>Muistelusintervjyyin meininki ei ole täkätä vissiitä teemoi norjalaistamisesta tahi anttaat tarkan informasjuunin tapattumista ja työtavasta. Muistelusintervjyyiin fookus oon histuuriit ja perspektiivit mitä muisteliija halluu jakkaat Tottuen- ja sovinonkommisjuunin kans. Intervjyyit tuohaan framile privaattihenkiin perspektiivit norjalaistamisesta ja vääryyestä. Se ette ihminen saapi muistela oman histuuriin saattaa kans olla sovinttaava.</p>
<p>Temaattinen intervjyyi</p>
<p>Semistrukturellinen temaattinen intervjyyi oon metoodi mitä oon paljon pietty kvalitatiivisessa tutkimuksessa. Kommisjuunin työssä temaattinen intervjyyi oon tähelinen ko haluthaan kartoittaat, kuvvaila tahi dokymenteerata vissiitä teemoi niin ette paikathaan tieonreikkii.</p>
<p>Tätä intervjyyii varten kommisjuuni valittee resyrsi-ihmiset (muitaleaddji, muisteliija, soptsestæjja, substsastiddje, kertoja) jokka autethaan anttamhaan spesifikkii tiettoo kommisjuunin työtä varten. Joissaki tappauksissa kommisjuuni saattaa vieä läpi temaattisen intervjyyin kans fookusjoukkointervjyyinä.</p>
<p>Intervjyyissä oon nelje ossaa: valmistuminen, läpivieminen, jälkityö ja analyysi.</p>
<p>Ensisti häyttyy löyttäät faakilista tiettoo. Tottuuen- ja sovinonkommisjuunin työssä se oon tärkkee ette kyseliijä hunteeraa näitä kysymyksii ennen muistelusintervjyyii ja temaattista intervjyyii:</p>
<p>Mitä haastheita saamelaiset, kväänit, norjansuomalaiset ja mettäsuomalaiset oon kohanheet elämässä?</p>
<p>Millaista oon ollu olla saamelainen, kvääni, norjansuomalainen ja mettäsuomalainen Norjassa? Ennen? Nyt?</p>
<p>Mitä oon tapattunnu norjalaistamisprosessissa? Kunka sen kojethiin?</p>
<p>Mikä ja kunka se oon tullu <span type="quote">«helpomaksi»</span> olla saamelainen, kvääni jne. Norjassa? Mitä itte saattaa anttaat? Mitä toiset saatethaan anttaat?</p>
<p>Temaattista intervjyyii varten kyseliijä häyttyy saaha tarpheelisen tavustieon teemasta etukätheen, ja laittaat temaattissii kysymyksii tahi avvainsannoi. Yksi hyvä neuvo oon laittaat deskriptiivissii kysymyksii (mitä ja kunka), ja välttäät liian abstraktissii, ylheissii tahi liian johtaavii kysymyksii.</p>
<p>Se piethään ottaat ylös intervjyyin ääniylösottaajalla tahi videokameralla missä oon eksterni mikrofuuni. Kyseliijä pittää opastuut vehkheissiin etukätheen (kattoot batterii, äänitassaa, mikrofuunin pittoo jne.). Jos ei saata ottaat ylös äänii, se otethaan nutaattiita.</p>
<p>Intervjyyi pittää olla rauhalisessa paikassa missä ei ole häirityksii, ja missä saapi turvalisen ja hyvän stemningin. Kyseliijä pittää kattoot ette resyrsi-ihminen saapi kaffii, teetä tahi vettä, ja plakkarihuivin jos hän tarvittee.</p>
<p>Läpivieminen</p>
<p>Kyseliijä alkkaa intervjyyin muistelemalla intervjyyin moolista, sekä temaattisen intervjyyin ja muistelusintervjyyin (persunallinen histuurii). Se oon tärkkee ette resyrsi-ihminen saapi tieon intervjyyisituasjuunista ja aijanpiosta. Sitte pittää käyä läpi ja allekirjoittaat myöntymäsjeeman ennen ko alethaan ottaat ääntä ylös tahi kirjoittaat nutaattiita. Sekä ääniylösotto ja intervjyyin nutaatit häyttyy pittäät sisälä informasjuunin intervjyyin daattumista, paikasta, kyseliijästä ja resyrsi-ihmisestä.</p>
<p>Teemaattisessa intervjyyissä valmistusosan kysymykset oon niin ko opastus, ja intervjyyisituasjuunin oorningin määräthään matkan varrela. Kyseliijä pittää seurata myötä resyrsi-ihmisen muistelusta, ja kysymykset siothaan siihen mikä oon resyrsi-ihmisen luonolinen tapa muistela ja mikä oon hänen suhet teemhaan. Tällä tavala annethaan tillaa siihen ette saatethaan praattiit teemoista mistä resyrsi-ihminen tykkää ette oon relevantit muistela kommisjuunile, vaikka nämät teemat ei ole plaanattu etukätheen. Kyseliijä pittää olla moolitietoinen ja fokuseerattu sen pääle, mikä oon intervjyyin merkitys kommisjuunin tutkimustyössä. Sen tähen pittää kyseliijä passata ette praatti oon relevantti kommisjuunin työtä varten. Kyseliijä häyttyy auttaat ette praatti mennee oikkeele jäljele.</p>
<p>Kyseliijä anttaa informasjuunii resyrsi-ihmisille SANKSin tarjouksesta ennen intervjyyin loppuu. Persuunat saatethaan itte ottaat suoran kontaktin SANKSin kans tahi pyyttäät ette kyseliijä anttaa kontaktiinformasjuunin SANKSile. SANKS anttaa sitte kriisi- tahi apupraatit (1-3 praattii), ja jos oon tarvet, se kans opastaa persuunat komuunin tervheystarjouksheen tahi vasitthuun tervheyspalveluksheen.</p>
<p>Ota kontaktin SANKSin kans telefuuninumerhoon 46 88 11 62 / 46 82 62 89 tahi kirjoita mailin: SANKS.Sannhetskommisjon@finnmarkssykehuset.no</p>
<p>Jälkityö</p>
<p>Ko yhen intervjyyin oon tehty, se kyseliijä pittää kattoot nutaatit ja ääniylösoton kvaliteettii. Ääniylösoton laakraathaan turvalisessa paikassa nimelä (SFKOMM ‘Sannhets- og forsoningskommisjon’, TI ‘Tematisk intervju ja NI ‘Narrativt intervju’):</p>
<p>SFKOMM_NI _fylke_ddmmyear.(wav/txt)</p>
<p>SFKOMM_TI_hovedtema_fylke_ddmmyear.(wav/txt)</p>
<p>Se oon paras ette kyseliijä tekkee intervjyyin nutaatin valmhiiksi varsin intervjyyin jälkhiin. Nutaatin laakrathaan .txt-dokymenttina samala nimelä ko ääniylösotto (valtadokymentti).</p>
<p>Analyysi</p>
<p>Intervjyyin viimisessä osassa pittää rekistreerata metadaatat. Tämä oon analyysin ensimäinen osa. Kyseliijä pittää metadaattasjeeman ko rekistreerathaan metadaattaa.</p>
<p>Metadaatta</p>
<p>Metadaatta oon informasjuuni kovotusta ja arkiveeratusta daatasta. Se spesifiseeraa daatan kontekstin, mutta saattaa kans toimiit avvainsannoina niin ette se defineeraa tärkkeetä daattasisälystä. Metadaatan kans se saattaa hakkeet kommisjuunin arkiivista, ja sen kans saattaa löyttäät informasjuunin isoista daattamääristä.</p>
<p>Metadaatta norjalaistamisesta auttaa Tottuuen- ja sovinonkommisjuunin työssä eriliikaisesti analyysifaasissa ja arkiveeramisprosessissa. Metadaattaa piethään kaikkee pohja- ja intervjyyimateriaalii varten. Metadaattasjeemaa piethään niin ette stryktyreeraa metadaattaa. Sen tähen ette hakemismaholisuuesta tullee systemaattinen ja vertaamiskelpoinen, kyseliijä pittää avvainsanalistaa metadaattasjeemassa. Se saatethaan lisätä sannoi jokka kuvvailhaan intervjyyin sentraalii sisälystä. Metadaatan rekistreerathaan sekä norjaksi ja intervjyyin kielelä.</p>
<p>METADAATTASJEEMA</p>
<p>Assii/arkiivinumero: (sekretariaatti täyttää) Intervjyyi: (äänifiili tahi tekstidokymentti)</p>
<p>Intervjyyin tavustieto</p>
<p>Intervjyyin tehthiin (paikka, daattumi): _________________________________</p>
<p>Kyseliijä:_______________________________________________________</p>
<p>Resyrsi-ihmisen tavustieto</p>
<p>: Mies Vaimo Muuta</p>
<p>: -18 18-29 30-49 50-67 67-</p>
<p>Assuu yksin, assuu lapsen/lapsiin kans, assuu partnerin kans, assuu partnerin ja lapsen/lapsiin kans, assuu vanhiimitten kans, muuta</p>
<p>Oon syntyny _____________________ssa. Oon asunu ______________________________ ___________________ssa kauvemin ko yhen vuoen.</p>
<p>ei mithään, peruskoulu _____ vuosi/vuotta, jatkokoulu ____ vuosi/vuotta, korkkeempi koulutus ____________</p>
<p>_______________</p>
<p>: ________________ ___________________________________________________________________________</p>
<p>Kuvvaile intervjyyin tärkkeet teemat avvainsanoila tahi lyhykäisilä setningiilä:</p>
</body></document>
