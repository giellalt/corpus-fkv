<document xml:lang="fkv" id="no_id"><header><title>Ledere 2020</title><genre code="news"/><author><unknown/></author><year>2020</year><wordcount>1543</wordcount><conversion_status type="standard"/><availability><license type="standard"/></availability><origFileName>ledere_2020_fkv.docx</origFileName><parallel_text xml:lang="nob" location="ledere_2020_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>KLEINI ORAS</p>
<p>Toimenankariita, assiista perustavvii kainulaissii ja muitaki jokka työtelhään kainun ja kainulaisuuđen etheen frustreeraa sikkaristi, ette vuođesta toisheen kuulee saman kysymyksen: Mikä se nyt oikhein oon se kainulainen?</p>
<p>Valitettavasti kysymys oon tasan yhtä tarpheelinen. Ei siksi ette olis niin hirmu monenmukkainen selvittäät tahi ymmärttäät, mikä kainulainen oon, mutta sen takia, ette paljot ei tođesti vielä tieđä sitä. Se oon ymmärtämätön, ette semmoissii oon niin paljon, saattaa pettyny kainulaisuutta revitaliseeraava aktivisti ajatella. Mutta niin vain oon assii vielä vuona 2020. Aina löyttyy paljon niitä, jokka ei ole kuultukhaan kainulaisuuđesta ja jokka knapisti tiettäävät, ette semmoinen kansa olheen Ruijasta löyttyykhään, semmoinen mikä käskee itteensä kainun kansaksi eli ruijaksi nimelä kvenfolket.</p>
<p>Tämmöisennä revitaliseeraamisen aikana toimenankarat kainulaiset kyllä perustethaan keskimäärää enämen juuri omasta assiista. Perustaminen oon tieten hyvä juttu, se piđethään ette oon hyväksi sekä omale tervheyđelle ette muutoinki yhtheiskunnale. Mutta samala ko tämä tekkee yhtheishenkkee omassa joukossa, se kans tekkee vällii muihin ihmishiin.</p>
<p>Ko hunteeraama tarkemin sannaa perustaat, se näjemä, ette sen sijasta saattaa ushein käyttäät sannaa tykätä. Eli sanala meinathaan lämpimii ja positiivissii tuntheita, yhđenlaista rakkautta. Sillä se oon helppo ajatella, ette net jokka oon ulkopuolela eli kuuluuvat <span type="quote">«muihin»</span>, ei perusta juuri misthään, eli niiltä kohta kokonhansa vailuuvat lämpimät tuntheet, net oon kylmät ihmiset.</p>
<p>Probleemi oon, ette <span type="quote">”muut”</span> knapisti oon perustamatta misthään, net tyhä perustethaan jostaki muusta ko kainulaisuuđesta. Harva saattaa pallaat kaikkiin hyvviin mooliin eđestä, olla jonkulainen ympärilenttäävä valkkeekärpäinen; met jouđuma tasan valittemhaan. Se meinaa sitä, ette meilä oon sisuksessa kaalomppii paikkoi, semmoissii assiita minkä eđestä emmä pala, mistä emmä perusta.</p>
<p>Met olema sanonheet tämän ennenki: Ko pittää valita, se ei kainulaisuus knapisti ole tärkkeempi assii ko se ette perustamma luonosta, politikista, lasten oikkeuksista; tätä listaa saattaa jatkaa pitkhään.</p>
<p>Sillä halluuma nyt vuođen alussa anttaat semmoisen neuvon, ette olkkaa iloiset ja aina kärsivälliset, ko joku kyssyy jotaki kainulaisuuđesta. Nimittäin se ette joku kyssyy, tarkoittaa ette se joku halluu tiettäät, ja se ette halluu tiettäät, oon pikkuinen oras, mistä tulleeva perustaminen lähtee kassuumhaan.</p>
<p>Vaikka se olis kunka kleini ja kehno, kastelkkaa sitä ja hoitakkaa sitä varroin ja antakkaa sille pikku orhaale aikkaa kasuta niin ko sille parhaiten passaa.</p>
<p>Toivotamma kärsivälllisyyttä ja ymmärystä sekä hyvvää uutta vuotta Ruijan Kaijun lukkiijoile ja kaikile muile.</p>
<p>Kaikkiin kaunhiin kieli</p>
<p>Tästä kainulaisesta aviisista sie saat lukkeet  ihmisistä, jokka tykäthään meiđän kielestä,  ihmisistä, joitten mielestä kainu oon kaunis ja arvokas kieli, jokka piian itte unistelhaan ette kerran puhuttais sitä. Kovala työlä – ja jos staatti tođela satsaa kielen voimistamisheen – se oon mahđolinen.</p>
<p>Nyt siitä oon 15 vuotta aikkaa ko Ruijan esivallat, osin kiivhaanki debatin pörästä, tunnustethiin, ette kainun kieli oon oma kieli eikä mikhään suomen dialekti. Päätöksen takana oli muun myötä se, ette ko kieltä oon puhuttu Ruijassa jo vuosisattoi, se kainu ja sen dialektit oon muut- tunheet niin paljon, ette tasan ei suomalaisten ja kainulaisten ole helppo ymmärttäät toinen toista.</p>
<p>Se oli objektiivinen fakta. Met muistutamma kansa subjektiivisesta tilasta eli siitä, kunka kielen- käyttääjät itte assiin kokkeevat.</p>
<p>Perustamatta grammatikin ja sanavarroin erilaisuuđesta kainun kieleltä vailuu <span type="quote">«riikinsuomen kielelinen auktoriteetti»</span>. Ushein olema kuulheet ette lukkiijat muistelhaan tästä puuttheesta tähän laihiin: <span type="quote">«Mie piđän ette kainu oon kaunhiimpi ko suomi. Kainu oon pehmeempi korvhaan. Vähäsen sii- vompi ja ymmyräisempi. Se ei niin ko ole niin karkkee.»</span></p>
<p>Ko kainu oon taistelu ittensä olemassaolosta, se ei ole puhunu kovala äänelä, enämenki se oon tyhä viskutellu. Semmoinen jättää kaikessa hiljaisuuđessa pörhäänsä näkymättömii jälkkii, niin ko verbaalisen väkivallan pörästä. Met arvaama ette tuo mainittu lukkiija oon ihminen, jolla oon vahva empatiitaito kaikkii yhtheiskunnan sorretuita kohthaan. Empatiita niitä kohthaan, jokka ei paljon karista toisten ihmisten pääle, mutta jokka tulhaan esile ja puhhuuvat tyhä silloin ko saavat siihen luvan.</p>
<p>Nyt ko met olema yhđessä kansana päättänheet ette kainulaiset lopultaki saavat astuut esile ja puhhuut oman assiin puolesta, se silloin oon kansa reilu ette heile annethaan mahđolisuus kielheen millä puhhuut siitä.</p>
<p>Olet sitte kainulainen eli et, toivotamma kaikile aina lauhaa talvee.</p>
<p>Prikkuprobleemi?</p>
<p>Tässä aviisissa sie saatat lukkeet Kveeninuorten ympäri, mikkä aijothaan muuttaat ittensä nimen haamhuun Kvääninuoret. Ko johđattaaja Noora Ollila oli ottanu assiin framile Tromssan kveeniseuran vuosikokkouksessa, se sitte kansa Tromssan Kveeniseura päätti kahdeksalla äänelä kahta vasthaan muuttaat ittensä nimen haamhuun Tromssan Kvääniseura.</p>
<p>Samhaan laihiin ko Ollila metki näjemä, ette kveeni- ja kvääni-sannoin käytön ympäri oon sekkaanusta. Toinen assii oon, oonko se kainulaisile mikhään oikkee probleemi.</p>
<p>Ennen ko sanasta oon semmoinen selvä linja, mistä kaikki oon sammaa mieltä, se met uskoma, ette oon paras olla perustamatta assiista liikkaa eikä piđä pakoittaat kethään mihinkhään ja se pittää anttaat tillaa <span type="quote">”kielelisele anarkkiile”</span>. Tässähän oon usheimitten kysymys nimistä, ja rakkhaala lapsela oon monta nimmee, niin ko sanothaan.</p>
<p>Meilä oon vissi eksoottinen suhđet nuoihin prikkhuin. Net oon tieđon jälkhiin niin käsketyitä <span type="quote">”diakriittissii merkkii”</span>, joila näytethään ette joku vokaali oon osittain mutta ei kokonhansa samanlainen ko joku toinen vokaali. Merkki oon kuulema syntyny siihen laihiin, ette pukstaavimerkistä ae viimiosa e oonki siirtyny a:n pääle, ja sitte se e oon aikkoin myötä muuttunu kahdeksi prikuksi.</p>
<p>Mutta met ymmärämmä kansa niitä, jokka ajatelhaan ette yksinkertainen oon ushein paras, ja joitten mielestä norjan e-äänen tapa <span type="quote">”harmoneerata”</span> niin ko sanaparissa kvensk – kveeni oon somempi ko vaihtoehto kvensk – kvääni. Hyvä oon kansa muistaat, ette kirjailiija Harri Ahonen sanoi Ruijan Kaijussa (8/2019), ette suomalaiset käskeevät meitä sanalla kveenit, siis e niin ko ruijan sanassa kvener. Siis ilman prikuitta.</p>
<p>Ihmiset pittäävät itte saađa valita, ja prikut met kyllä löyđämä ja opima niitä kansa käyttämhään. Toinen assii oon, ette oonko se niin hyvä ko samala menetämmä aikkaa. Meiđän tastatuurila mennee kolme kerttaa niin paljon aikkaa kirjoittaat ä sen sijasta ette kirjoittaisimma e. Tämmäiselle aviisille, mikä ellää siitä ette produseeraama tekstii, tämmöisetki assiit oon tärkkeet.</p>
<p>Mutta met toivotamma kaikille hyvvää päässiäistä, prikuitta tahi – niin ko tässä – prikkuin kansa.</p>
<p>Työtelemhään yhtheisvoimin koulukainun puolesta?</p>
<p>Tässä aviisissa sie saat lukkeet vanhiimista kukka kaippaavat kainun kieltä koulhuun. Jopa Alattiossaki, Finmarkun issoimassa paikassa, vanhiimilla oon vaikkee saađa kokhoon vaađitut kolme oppiijaa. Missä oon koulu ja missä esivallat, kysythään, mutta sitä oon mahđolinen kansa kirota kirkossa ja kyssyyt ette missä net kainulaiset oon.</p>
<p>Kainulaiset kyllä oon sielä, niitä tyhä oon vaikkee nähđä. Ja ko revitaliseeraus ilman kläpiittä muistuttaa kuolheitten elläinten toppaamista, häyđymä työtelä yhtheisvoimin koulukainun puolesta. Ja ko nyt tuli puhheeksi se taksidermii, se pittää eri paikkoin kvääniseurat puđistella valvheile ja saađa myötä yhtheistyöhön.</p>
<p>Nyt meilä ei ole ensimäiseksi mielessä produksuuni tahi adopsuuni mutta oppiijoitten rekryteeraaminen. Mitä jos hakisimma myötä muitaki ko kainulaissii? Kyselisimä sosiaalisista meedioista ja joka paikasta muuvaltaki jos joku halluu olla myötä ja auttaat? Kainulaiset ei pärjää henkkee ittestäns, se ei nyt ole aivan jokapäivälistä päästä praamaamhaan ette oon pelastettu kokonaisen kielen.</p>
<p>Piian sitä löyttyy vanhiimiita joila oon kläppii millä oon halu oppiit kainuu eli suomi sen takia ko muutamalla ystävällä koulussa oon halu? Ei kläpilä tartte olla kainulaiset vanhiimet ette saattaa valita kainun toisena kielenä, justhiin niin ko ei tyhä toppisportteriitten kläpit pääse koulussa myötä gymmhiin.</p>
<p>Missä oon kainulaiset, met kysyimä. Mutta sen kyllä ymmärttää ette kainulaiset aleti oon vaiti ko staatti aleti murisee. Jälkhiin kräämikakon ja makkeitten sannoin oon status quo; staatti halluu muttei kuitenkhaan halluu. Niin se oon koulupolitikin kansa niin ko kulttuurimuistopolitikinki kansa mistä sie kansa saatat lukkeet tästä aviisista. Molemppii oon kyllä pyntätty pääle mutta molemat kuiten soppiivat pitämhään kainulaissii aleti alhaala. Ođotamma ilola sitä päivää ko kainulaiset päässeevät menemhään usheissiin paikalishiin koulhuin näyttämhään listoi missä oon kuitenki kolme lasta jokka haluthaan oppiit kainuuu eli suomee. Tulleevanna vuona eli seuraavanna vuona. Met työtelimmä yhtheisvoimin, pitkämielisesti, tässä oon lista, vaatimus oon täytetty, antakkaa meile kainuu.</p>
<p>Ainoo mitä koulu saattaa sannoot vasthaan, oon ette se oon tyypilistä kainuu ette matkiit koulun ympäri nyt ko heti oon kesäfeeriä. Niin ette jos vielä oon lupa ja toivottavvaa, se sanoma: Hyvvää kessää kaikile, isoile ja pienile.</p>
<p>Syytä vapista</p>
<p>Missä oon lähimäisenrakkhaus, saattaa kyssyyt nyt ko oon meininkinnä heittäät antamasta ulvos uutta kainun virsihäftii. Syynä oon se ette virret maistuthiin kainulta. Kainun virret olthiin jumalattoman sitkeet Norjan kirkon murreusskaalala ja sillä syömäkelvottomat.</p>
<p>Tämä oli tämän vuođen aprili- ja maikuussa, ja silloin muistama ette Elin Seppola Brandvoll sanoi ette hän vapisi, niin kauhistunnu hän oli.</p>
<p>Siihen Elinilä oli täysi syy, minkä tođistaa se tosiassii ette tämä kyllä osas meiđänki tuntheissiin ko aukaisimma, ei tyhä päätä mutta kansa syđämen virsimurskauksen julmile sanoile. Siitä syntyi semmoissii sannoi, mikkä jätämä tässä sanomatta. Yhđen kuitenki sanoma äänheen: vallankäyttöteknikki.</p>
<p>Se saattaa muistuttaat teknikkii, minkä tunnema organisasuunielämästä ja muista semmoisista yhtheyksistä. Kiusalisilta ihmisiltä ja ihmisroikilta otethaan asheet pois sillä ette anttaa heile hommaa semmoisen prosektin kansa minkä etheen het pallaavat ja jossa het oon oikhein sepät. Silloin ilo, huomio ja ođotukset menhään toivotthuun suunthaan, ja sitä saapi taas olla vähän aikkaa rauhassa.</p>
<p>Hiljemin, ko nämät ihmiset tuovat framile mitä fiiniimän ja faakilisiiman prosektin, sen hauđathaan. Siis ei aivan pukstaavilisesti, eipä tietenkhään, assiin saapi luistamhaan paremin sillä ette oon kavala ja pannee pysthöön uuđen komitteen. Uuđela komitteela häyttyy vailuut kaikki kompetensi, se oon tärkkee. Toinen kriteeriumi oon ette sillä häyttyy vailuut kaikki interessi, seki oon tärkkee. Sitte ei tartte muuta ko anttaat tomun laskeet kaiken pääle.</p>
<p>Herra siitä varjelkhoon, mutta jos marina taas muuttuu kestämättömäksi, se pittää tyhä hoksata jotaki uutta hommaa niile mustile lamphaile. Jonku prosektin, komiteen, jotaki mikä ottaa aikkaa. Nelje vuotta oon erinomhainen alku, vaikka kolmas keskiviikko mailmanlopun jälkhiin passaa kyllä parhaiten.</p>
<p>Tässä aviisissa tet saatta lukkeet Olav Øygardin ympäri. Hän ei ole olheen sammaa mieltä tämän johtokirjoituksen kansa. Pispalääni, sannoo pispa, halluu lantalaisile kaikkee hyvvää. Met tođesti halluuma uskoot häntä, ja toivoma ette hänen sanat muututhaan tevoiksi.</p>
</body></document>
