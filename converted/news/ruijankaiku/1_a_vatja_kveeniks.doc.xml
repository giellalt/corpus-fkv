<document xml:lang="fkv" id="no_id"><header><title>Vatja kveeniksi</title><genre code="news"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><year>2005</year><wordcount>342</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision$; </version></header><body><p>Vatjalaiset ja vatjan kieli oon tasan jäänheet muitten jalkhoin. Ystävät ja viholiset oon kävelheet heiðän yli, oli sitten sota tahi rauha. Vatjalaisten kylissä assuu piian tyhä venäläissii.</p>
<p>Venäläiset oon alkanheet kuitenki nyt vähän ymmärtämhään vatjalaisten vanhaasta kielestä ja kylttyyristä.</p>
<p>Vatjalaiset asuthaan Suomenlahðen etelärannala Venäjälä, likelä Eestinmaata, Leningradin aluheela. Vatjalaiskyllii ei ole ko pari, niinko Luuksa ja Jogoperä. Net oon Lauga-joven suussa.</p>
<p>Vatjan kieltä ei ole kirjotettu, se oon siirtyny sukupolvelta toisele suulisesti. Mutta se oon tasan jääny kans eestin ja inkeriläisten kielten välhiin. Toisen mailmansoðan aikana vatjalaissii viethiin Suomheen ja Sipeerhiin, eikä sieltä niin moni tullu takasin.</p>
<p>- Vatjan kieltä puhhuu piian kakskymmentä henkkee. Kaikki net oon vanhaat. Nuorin heistä oon syntyny vuonna 1935, vatjan kielen tutkija Heinike Heinsoo Tarton ynivärsiteetistä sannoo.</p>
<p>Vatjan kylttyyri kiinnostaa</p>
<p>Heinsoo ja hänen tutkijakolleekat oon käynheet tutkimassa vatjan kieltä monen vuoðen aikana. Heinsoo oon yksi vatjan kielen parhaista spesialistiistä.</p>
<p>- Kylät oon aivan venäläiset nyt. Olema käynheet sielä monta kerttaa monen vuoðen aikana, mutta venäläiset ei tienheet mitä met sielä tehimä. Het ei perustanheet siitä silloin. Mutta nyt Venäjän tv oon huomannu vatjalaiset, ja vatjalaisten kylissä oon käyny filmiryhmii, Heinsoo muistelee.</p>
<p>Yksi venäläinen vaimo pani pysthöön pienen myseymminki. Se paloi, mutta kyläläiset haluthiin tämän myseymmin ja het koothiin rahat ja panthiin pysthöön uuðen myseymmin.</p>
<p>Luutsassa piðethään kesälä kyläjuhlat. Kylän ihmiset oon kiinnostunheet säilyttämhään vatjalaisten kylttyyrii. Het oon itte venäläiset, mutta het oon alkanheet ajattelemhaan ette vatjalaisten kylttyyri oon heileki rikkaus.</p>
<p>Monenlaista intteressii</p>
<p>Oon löyðetty vanhoita vaatheita mistä oon saatu vatjalaisten puvun.</p>
<p>- Joitaki vaatheita löyttyy vielä. Eestiläiset tutkijat oon vienheet suurimman osan Tallinhaan kansallismyseymhiin, Heinsoo pistelee (stikker).</p>
<p>Kouluissa opetethaan lapsile vatjalaissii laului. Lapset oon venäläiset. Opettajat oon venäläiset, mutta yksi opettaja oon itte vatjalainen. Vatjan kielen sanakirja ja yksi satukirja oon tulheet ulos.</p>
<p>Pietarissa oon Vatjan ystävitten ryhmä. Het oon tehneet vatjalaisile flavunki, mutta Heinsoo ei piðä siitä. Hän tykkää ette flaku ei ole luonnolista.” norjaksi : konstruert / kunstig / ikke naturlig å ha”.</p>
<p>- Vatjalaisten tilanteesta muistelee aika hyvin se ette koulussa vatjan kielen opettaja oon venäläinen juutalainen, joka siirtyi iislammin uskhoon, Heinike Heinsoo sanoo.</p>
</body></document>
