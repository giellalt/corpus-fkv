<document xml:lang="fkv" id="no_id"><header><title/><genre code="news"/><author><unknown/></author><year>2018</year><wordcount>2703</wordcount><conversion_status type="standard"/><availability><license type="standard"/></availability><origFileName>ledere_2018_fkv.docx</origFileName><parallel_text xml:lang="nob" location="ledere_2018_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">STAATINSEKRETÄÄRIN SATUTIIMA </em></p>
<p>Staatinsekretääri Anne Karin Olli esitteli 23. januaarikuuta hallituksen kväänin kielen plaanan <span type="quote">«Målrettet plan 2017–2021 – videre innsats for kvensk språk»</span>. Tämän etheen met olima työtelheet ja tätä ođottanheet monta vuotta.</p>
<p>Hänelä oli mukavii uutissii: Hallitus anttaa 750.000 kruunuu kväänin kielen opettajankoulutuksen rakentamisheen ja ette uusi opetusministeri Iselin Nybö oon luvanu ette ko opettaajastudentti valittee kainun kielen, hänen opiskeluvelasta pyhithään poijes 50.000 kruunuu.</p>
<p>Nifu ja Deloitte oon tutkinheet Tietodeparttementile ette yhđen peruskoulunopettaajan kouluttaminen maksaa 472 000 kruunuu. Raportti oon vuođelta 2014, ja sen jälkhiin koulutus oon muuttunu viisivuotiseksi mikä meinaa 118 000 kruunuu lissää.</p>
<p>Kainulaiset ođotethiin kovasti tätä plaanaa ja kunka paljon määrärahhoi ja toimii siinä olis. Liian kovasti, sanoi staatinsekretääri. Hän sanoi ette kväänin kielen pelastamiseksi ei ole tarpheeksi resurssiita. Eikä ole tarpheeksi opettaajiitakhaan eikä kielen puhhuujiita. Aika selkkee tunnustus: Hallitus tiettää kunka huono kväänin kielen tila oon. Se häyttyy kuurota voimalisemmin. Mutta siinä tarvithaan kans tahtoo.</p>
<p>Ko tila oon niin huono, insatsi häyttyy olla isompi. Kvääniilä ei näjet ole varraa menettäät ennää yhtä uutta sukupolvee joka ei saa mahđolisuutta oppiit kväänii. Se häyttyy vahvistaat kielen opetusta lastentarhaissa ja kouluissa samanaikhaisesti ko opettaajankoulutusta pykäthään. Plaanassa seissoo ette hallituksen mooli oon <span type="quote">«eđesauttaa ette kväänin kieli säilyis ja vahvistuis. Jälkhiin se oon aktuellii kattoot kunka met saama uussii työtelijöitä lastentarhaishiin ja kompetanssiutviklinkhiin»</span>. <span type="quote">«Jälkhiin»</span> oon liian hiljan.</p>
<p>Hilja Huru sanoi uuđenvuođen saarnassa ette kväänit nousthiin vuona 2017. Se ei näytä siltä ette hallitus halluis seilata tässä myötätuulessa mikä nyt puhaltaa.</p>
<p>Yksi välättys plaanassa oon ette tietodeparttementti halluu muistela selkkeemin oikkeuđesta valita kväänin kielen koulussa, ja departtementti halluu muuttaat opetuslain nämät paragraafit. Toivoma ette entinen komunaaliministeri Jan Tore Sanner muistaa kainulaiset ko asia tullee hänen pöyđäle hänen uuđessa työssä tieto- ja integreerinkideparttementissa.</p>
<p>Tie oon kuitenki yhä pitkä.</p>
<p type="title">VAHVEMPI POHJAINEN</p>
<p>Nyt ko iloittemma kaikkiin aikojen parhaimista OL-resultaatiista olema kaikki ruijalaissii. Samanaikhaisesti käyđhään muitaki kovvii taisteluita: Finmarkun ja Tromssan fylkinkomuunit neuvotelhaan fylkitten hallinon yhtheenliittämisestä Gardermoenin sopimuksen jälkhiin.</p>
<p>Sopimus oon ette uuđen hallintoalan nimi olis Troms og Finnmark fylkeskommune ja sillä olis kans saamenkielinen ja kvääninkielinen nimi. Sekä saamelaiset ette kainulaiset häytyis anttaat neuvonpittääjille selkkeemppii mellinkii siitä mikä olis soppeeva nimi. Nyt debattii käyđhään meediassa ja neuvonpittääjiitä piđethään tyhminä.</p>
<p>Kieliraati meinaa ette Romssa ja Finnmárkku fylka oli paras nimi saameksi ja kieliraadin kainun paikannimikonsulentti Irene Andreassen meinaa ette kainunkielinen nimi saattais olla Tromsan ja Finmarkun fylkki. Olisko helppo nimi paras?</p>
<p>Met iloittema siitä ette kainun kieli oon nostettu ruijan ja saamen kielen rinnale. Ja ette kväänin kieli- ja kulttuurityö oon kirjoitettu omaksi pykäläksi sopimuksessa ja ette työ jatkuu kans tässä uuđessa fylkissä mikä oon kainulaisten yđinala. – Uusi fylkki aikkoo jatkaat ja vahvistaat tätä työtä, sopimuksessa lukkee.</p>
<p>Se oon kuitenki ikävä ette Saamentingan pleemumijohtaaja Elisabeth Erke ei halluu kuurota Saamentingan päätöstä auttaat kväänin kielen nostamisessa. Saamen ja kväänin kielet kuuluthaan saaman minoriteettikielisopimuksen alle. Se ei häytyis olla niin vaikkee ymmärtäät ette kväänit haluthaan saman mahđolisuuđen oppiit ommaa kieltä ko samassa kylässä assuuvat saamelaiset naapuritki. Met toivoma ette uuđen hallintoalan toivetkuva ja slougani <span type="quote">«Vahvempi pohjainen»</span> tarkoittaa ette kaikki päästhään följhyyn.</p>
<p type="title">TEVOT PUHUTHAAN ENÄMEN KO SANAT</p>
<p>Kväänikansan päivää vietethiin monela tavala eri puolila maata. Ensimäisen kerran sitä vietethiin 2014 ja sen jälkhiin aina usseempi ja usseempi oon osalistunu ja nähny kunka tärkkee tämmöinen päivä oon. Ette meilä oon identiteetti ja ette kuuluma tähän joukhoon. Monet oon muistelheet ette het oon löytänheet omat kväänijuuret ja suvun histoorian mistä kauvan olthiin vaiti.</p>
<p>Staatinministeri Erna Solbergin vierailu Alattiossa Kväänikansan päivänä oli tärkkee tunnustus kväänikansale. Solberg opastui Alattion museuumhiin ja kohđatteli Alattion kvääniseuran ja Ruijan kveeniliiton väkkee.</p>
<p>Fiiniistä sanoista ja tunnustustuksesta oon kuitenki vielä pitkä matka siihen ette hallitusväki pannee tekoja sanojen taakse.</p>
<p>Kainulaiset olthiin toivonheet ette kväänin flavun tunnustettais viralisesti. Mutta komunaalideparttementti meinaa ette tämä ei ole tarpheelista. Kvääninflavun heissaminen tankhoon oon muka jokhaisen komuunin oma assii.</p>
<p>Saamen flavun heissathiin Isotingan eđessä 6. februaarikuuta 2004. Silloin isotingan presidentti Jörgen Kosmo sanoi ette ko saamen päivän markkeerathaan viralisela flakupäivälä se silloin tunnustethaan ette saamelaiset symbolit oon tärkkeet saamelaisten identiteetile ja ittetuntheele.</p>
<p>Se oon justhiinsa samala laila kainulaisten kans.</p>
<p>Toinen tärkkee assii kvääniile oon ette kväänin kulttuurimuistot häyttyy suojela automaattisesti. Tästäkhään ei kliima- ja miljöödepartementti ole perustannu. Se ei halunu lisätä sannoi <span type="quote">«ja kväänin»</span> kultuurimuistolajin paragraafhiin 4 niinko Saamentinka oli esittänny. Sekä Finmarkun ette Tromssan fylkinkomuunit ja kveeniliitto olthiin tämän esityksen takana.</p>
<p>Isotinka ei kans pitäny tärkkeenä sitäkhään ette kainulaiset sais tehđä kunnolisen esityön ennen tulleevaa tottuus- ja tutkimiskommisuunii mistä Isotinka päätti 21. juulikuuta 2017. Kvääniorganisasuunit ja Saamentinka saađhaan vaphaasti itte päättäät kunka ison esityön het tehđhään. Saametingan 458 miljoonan kruunun budjetista piian lohkee rahhaa niin ette saamelaiset saatethaan tehđä perusteelisemman esityön ko mihin kainulaiset organisasuunit pystythään. Kvääniitten organisasuuniila ei ole sammoi rahhoi. Sekä saamentingan presidentti ette kväänit oon huolestunheet tästä. Jo René Descartes totesi ette jos met halluuma tiettäät mitä ihmiset tođela ajatelhaan, met emmä häyđy niinkhään paljon kuunela heiđän sannoi ko seurata heiđän tekkoi.</p>
<p type="title">HELPPO AJJAT YLI</p>
<p>Kainulaiset ja saamelaiset oon nyt muistelheet valtaherroile ja -vaimoile mitä het haluthaan ette tulleeva komisuuni, mikä tutkii norjalaistamista ja epäoikkeuksii saamelaissii ja kainulaissii kohthaan, ottaa esile.</p>
<p>Ruottin tornionlaksolaiset ja kainulaiset oon kumpiki tutkinheet assiita omassa piirissä. Ruottin hallitus antoi tornionlaksolaisile tähään rahhaa mutta Ruijan valtaherrat ei antanheet mithään ko tämmöinen työ ei muka ole tarpheelinen. Sekä kainulaiset ette saamelaiset oon maksanheet esityön itte. Saamentingalla oon 478,9 miljoonan budsjetti ja kainulaisila yhtheensä 2,4 miljoonaa. Sekä saamenpresidentti ette kainulaisten organisasuunit oon sanonheet tästä eriarvosta. Kainulaiset oon kuitenki pitänheet esityötä tärkkeenä mutta piian het ei ole tavoittanheet kaikkii.</p>
<p>Se oon tullu esile (salhaisessa preivissä 15.06.2016) ette valtaherrat ja -vaimot ei olis halunheet mithään tottuuskomisuunii, ja jos se tulis, se koskis tyhä saamelaissii. Siksi se ei ole kumma ette kainulaiset pöläthään ette het jääđhään alle. Samala laila ko kielityössä. Kainun kielen pelastamiseksi ei ole tehty juuri mithään monheen vuosikymmenheen vaikka se kuuluu saman suojelupaktin alle ko saamen kieletki.</p>
<p>Ruijassa ei ole tutkittu kainulaisten historiaa melkkein yhthään. Se oon komisuunile haastet mutta met toivoma ette kommisuuni pärjää. Isotinka oli alussa vähän eppäilevä mutta nyt se näyttää ette heileki oon tullu uusi ajatus: Ette Ruijala oon vastuu ja velvolisuus selvittäät tämän synkän histoorian. Isotinka halluu komisuunhiin monen alan tutkiijoita joihiin sekä saamelaiset ette kainulaiset luotethaan. Se halluu kans anttaat komisuunile tarpheeksi aikkaa ja rahhaa.</p>
<p>Isotingan nettisivula kirjoitethaan siitä kunka tärkkee tämä työ oon tulleeville sukupolvile. Ette nuoret sais olla ylppeet ittestä ja omasta kulttuurista. Ette kielet eläis ja ihmiset eläis vieritysten ja kunnioittais ja hyväksyis toistenki histoorian, tarpheet ja meiningit.</p>
<p>Seuraavaksi valithaan komisuunin jäsenet ja annethaan sille mandaatti. Kainulaiset haluthaan komisuunile johtaajan joka tullee ulkopuolelta. Ja ette komisuuni olis oikkeuđenmukhainen ja tasapainossa. Tämäki oon haastet.</p>
<p>Saamelaiset organisasuunit ja institusuunit oon jo pitkän aikkaa saanheet rakentaat kontaktiverkkoi missä oon monen alan spesialistii, eriliikaisesti oikkeustietheessä. Kainulaisila ei ole tämmöissii suurii miljöitä. Se oon helppo ajjaat kainulaisten yli.</p>
<p type="title">KULTTUURII, MUSIKKII, RUOKKAA JA FESTIVAALII</p>
<p>Ruijhaan ođotethaan tänä kesänäki lissää ulkomaalaissii turistii, ihan niinko viitenä viimi vuonaki. Turistit tykäthään Vesta-Ruijan vuonoista ja Pohjais-Ruijasta. Luonon lisäksi het haluthaan muitaki elämyksii niinko kulttuurii, musikkii, ruokkaa ja festivaalii.</p>
<p>Se oon hauska ko meilä oon niin monta kesätapattummaa. Met ja meän kulttuuri pääsemä näkkyyville muuvalaki ko Tromssassa ja Finmarkussa. Festivaalit oon merkki siitä ette kväänikulttuuri oon vahvistumassa. Näjemä kans ette vanhemat festivaalit haluthaan tuođa esile kväänin kulttuuriperintöö. Tromssan ordfööreri Kristin Röymo oon kans huomanu tämän lissäintynheen intressin ja hän aikkoo kuttuut Tromssan kainulaiset kovole ja yhtheistyöhöön.</p>
<p>Met ihhailemma sitä vappaaehtoista työtä mitä paikaliset ihmiset tehđhään eri paikoissa. Sen häytyis näkkyyt kans polittisessa systeemissä.</p>
<p>Vaikka sekä Finmarkun ette Tromssan fylkinkomuunit ja Ruijan kveeniliitto kannatethiin Saamentingan ehđotusta ette kväänin kultuurimuistot sais entistä pareman suojan, asia oon topanu Isotinkhaan. Mutta nyt kulttuurikomiteean majoriteetti halluu ette kväänin kulttuurimuistoista kirjoitethaan tulleevassa kulttuurimuistomellingissä. Ruijan kveeniliittoki oon vaatinu tätä.</p>
<p>Hallitus meinaa kuitenki ette oon tarpheelista erotella saamelaiset, kansaliset minoriteetit ja maahaanmuuttaajat. Hallitus meinaa ette ihmisillä oon eri tarpheet ja toivheet oman kulttuuriperinön suhtheen. Komiteeaki kirjoittaa ette saamelaiset kulttuurimuistot oon erityisen tärkkeet sillä ko saamelaiset oon alkupöräiskansa.</p>
<p>Met emmä usko ollenkhaan tähään. Ihmisten toivheet ja tarpheet ei ole erilaiset niinko hallitus sannoo. Päinvastoin. Kväänit halluis hyvin mielelä omile kulttuurimuistoile yhtä vahvan suojan ko saamelaiset, ja kväänit tarvithaan samala laila ko saamelaiset appuu festivaaliin järjestämisheen.</p>
<p type="title">KVÄÄNIN KULTTUURIN NOSTETHAAN</p>
<p>Kiinostus Paaskiviikkoo kohthaan oon lissäintynny joka vuosi. Publikummii tullee kaukkaaki ja het kuljethaan komuunista toisheen eri tapattumissa. Ennen Paaskiviikkoo Haltin kväänisentteri oli yhessä Pohjais-Tromssan komuuniitten kans järjestänny Paaskiturnheen yhtheistyössä biblioteekkiin ja biblioteekki- ja kulttuuribussin kans. Tämä oli viiđenen klassin oppilhaile. Lisäksi sađat lapset lastentarhaissa oon saanheet kuula muisteluksii kväänin kielelä. Hyvä ette Paaskiviikko toi kielen esile ja tarjosi tämän lapsile.</p>
<p>Paaskiviikko oon vuossiin aikana tullu tunnetuksi komuuniissa ja paikalisten yhistysten piirissä. Mutta mithään suurta festivaalitunnetta ei nävy mishään. Siksi met tykkäämä ajatuksesta ette olis yksi 2-3 päivän tapattuma joka kokkois publikummin samhaan paikhaan. Semmoinen tapattuma saattais saađa laajeman publikummin – ja piian nuorempiaki. Met tieđämä kyllä ette tämä ei ole vielä mahđolista mutta uskoma ette tämmöinen saattais nostaat festivaalitunnetta.</p>
<p>Met praamama kans Pohjais-Tromssan kvääniseuroin sisua ko het työtelhään kväänin kielen ja kulttuurin nostamiseksi. Tänä vuona oon vielä monta tämmöistä tapattumaa. Toivoma ette publikummi löyttää tien ja osalistuu niihiin. Näitten tapattumaitten takana oon näjes tulisielui jokka meinathaan ette kväänin kulttuurin kannattaa nostaat. Toivoma ette heiđän into jatkuu tulevina vuosina.</p>
<p>Tutkimis- ja tottuuskomisuuni oon ottanu askelheen etheenpäin. Isotinka kuuli kvääniin ja saamelaisten organisasuunii, päätti komisuunin tehtäävät ja valitti jäsenet. Jäseniilä oon ilman eppäilemättä eđessä hirmuisen suuri työ ko het selvitethään mitä oon tehty ja kunka vääryys oon vaikuttannu kainulaishiin ja saamelaishiin pitkän aijan kuluessa. Se oon tođelaki arvokas työ mitä komisuunin jäsenet oon luvanheet tehđä.</p>
<p>Lopuksi onnittelemma Finmarkun fylkinkomuunii joka viimin oon saanu valmhiiksi kväänin/ruijansuomalaisen strategiiplaanan vuosile 2018-2020. Strategiiplaana ei siđo fylkinkomuunii mutta tämmöinen plaana anttaa kuitenki suuntaa ko tulleevaisuuđessa tehđhään päätöksii. Met toivotamma kaikile lukkiijoile oikhein hyvvää kessää!</p>
<p><em type="italic">PIKKUVÄKI NÄYTTÄÄ TIEN </em></p>
<p>Kainun kolme lastentarasta Porsangissa oon menestynheet hirmuisen hyvin; selkkee seuraamus siitä oon ette yhä usseemat alakoululaiset valithaan koulussa kainun kielen toiseksi kieleksi. Saarelan lastentaras – mitä ruijaksi käskehtään Bærtua – oon eđeläkävviijä. Siellä oon justhiin aukaistu aivan oman kainunkielisen osaston, ensimäisen koko maassa. Soitama fanfaarin! Privaatti lastentaras oon aukaissu tien, met onnittelema ja toivoma ette komunaaliset lastentarhaat seurathaan pörässä.</p>
<p>Mutta se oon huoli siitä riittääkö raha; häyttyykö kielipesän ja muun kainunkielisen aktiviteetin lastentarhaissa lopettaat? Anttaako valtio rahhaa? Met kysymä: Jos kväänitten ministeri Monica Mæland (H) meinaa ette Bærtuan lastentaras ei tarvitte rahhaa, niin mikä prosjekti sitte oon tarpheeksi hyvä?</p>
<p>Europan raati näyttää meitä etusormela aivan suorasti: Uusimassa raportissa raati kirjoittaa ette Ruija häyttyy <span type="quote">«intensiveerata insatsii kainun kielen opetuksen kehittämiseksi lissäämällä kainunkielisten kielipessiin ja lastentarhaitten määrää.»</span> (meän allepriimustus) Kainun kielipesä oon saanu rahhaa, mutta tyhä lyhykäisen aijan prosjektina. Pyssyyvvii varroi ei ole annettu. Met ymmärtäisimä jos staatti olis epävarma ja eppäilevä jos rahhaa hajettais kvääninkielishiin osastoihin ja kielipeshiin vanhoittenkođiissa mutta nyt oon kysymys väjestä jonka syntymäpäiväkakossa oon tyhä muutampi kynttil – juuri siitä väjestä mihiin oon satsattava jos se oon meininki ette kväänin kieltä kuulee tulleevaisuuđessaki.</p>
<p>Saarelan lastentaras praamaa Kainun institutin faakiväkkee. Ilman heiän kompetanssii tästä ei olis tullu mithään. Taras praamaa kans lasten vanhimiita jokka rohkeesti valithiin kväänin kielen ja oon olheet lasten tukena. Ja ommii työntekkiijöitä! Vaikka heän kielitaito oon vaihetellu, het oon sitoutunheet ja seuranheet pedagoogista fundamenttii. Het otethiin haastheen vasthaan: Met puhuma kvääniä täälä!</p>
<p>Olekko hakenu kainulaissii arkipäivän sankariita? Kattelepa Porsankhiin päin.</p>
<p><em type="italic">TARVITTEMA KVÄÄNITAVARAA </em></p>
<p>Porsangissa oon ollu venheenrakenuskursi missä tehthiin viisi venettä. Venheitten kastamisjuhla oli Lemmijoven rannassa pari viikkoo aikkaa. Siitä tuli suuri kansanjuhla missä saatoima nähđä kunka erityinen paikka jokivenheelä oon kainulaisten ja ruijansuomalaisten syđämiissä. Jokivenet oon meile vahva ja selkkee ja oikkein hyöđylinen kulttuurimarkkööri.</p>
<p>Met olema valinheet ittele flavun missä oon keltainen ja punainen ruusufiguuri tummansinisellä pohjala. Niistä oon samala tullu meiđän färit. Kväänisukka tossutteli kuvhaan muutampi vuosi aikkaa, se oon tehty erilaissii t-paitoi (<span type="quote">«God save the Qven»</span>) ja fiinii käpsii missä kvääniruusu oon präntättynä.</p>
<p>Lista ei ole juurikhaan pitempi. Se väitethään ette lämmin kväänituuli oon alkanu puhaltelemhaan koko maassa ja se oon tuonu uuđen tarpheen: Met tarvittema kaikenlaista tarpheelista ja vähemän tarpheelista kväänitavaraa.</p>
<p>Oonhan meilä tietenki kväänipuku. Sen selkkeemppää markköörii sie et tarvitte, ko sinula oon se päälä, se näyttää kuka sie olet ja mihin sie kuulut. Probleemi oon tyhä se ette kväänipukkuu ei saata käyttäät niin ushein. Met tarvittema monenlaissii eri vaattheita mitä saatama käyttäät arkipäivinä.</p>
<p>Halluuma pittäät arvossa flakui ja muita kansalissii ja minoriteettimarkkööriitä. Mutta flaku ja logo oon kuitenki kaikkiin selkkeimät symboolit. Tunnettu logo oon avvain. Flakui ja muita arvokkhaita symbooliita käytethään ushein aivan irti siitä mihiin net kuuluthaan. Oonko se oikhein? Oonko se kunnioittaavaa? Ruijan flakkuu käytethään mailman ympäri logona merkkivaatheissa mitä tarvithaan ulkona arktisessa ja polaarissa luonossa. Ilman respektii? Tjaa. Hyvä logo? Joo.</p>
<p>Melkkein kaikki flakut oon neliskulmaiset. Saatama kyssyyt: Oonko ymmyrkäinen ruusuhaamu hyvä valinta? Met meinaama ette se oon sekä hyvä ette viisas valinta. Tärkkein kysymys oon: Saamako tämän koko vierhaan ruusun kukkimhaan niin ette siitä tullee oikkee Kvääniruusu minkä met saatama ommela lakkhiin, vantuihiin, västhiin, slipshiin, kleninkhiin, säkkhiin, lumilauthaan – ja minkä kaikki tunnethaan paikala joka paikassa?</p>
<p>Ruijan Kaiku pyyttää tänä syksynä lukkiijoita hunteeraamhaan minkälaissii kväänin kulttuurimarkkööriitä saattais olla. Kuka saattaa kuttoot, neuloot eli jollaki toisela tavala tuottaat tavaroita missä näkkyy ette net liitythään kainulaishiin ja kväänikulttuurhiin? Villapaita missä oon jokivenheen kuva eli joku muu figuuri minkä färit, malli ja mönsteri paikala liitethään meihiin?</p>
<p>Kryssäämä sormet ja toivoma ette ihmiset innostuthaan. Mooli oon eđesauttaat tärkkeetä ja oikkeeta assiita. Kaikki met – kväänit, ruijansuomalaiset, saamelaiset ja ruijalaiset – kilppailemma ette meiđät nähtäis. Halluuma sitä eli ei.</p>
<p><em type="italic"><span type="quote">«MIKSI MEILÄ OON RUIJAN KIELI?»</span> </em></p>
<p>Jos norjalaistamista ei olis ollu – missä met olisimma nyt?</p>
<p>Kväänii käytettäis joka paikassa eikä kukhaan kysyis miksi tämmöinen kieli oon olemassa. Eihään kukhaan kysy miksi meilä oon ruijan kieli. Semmoinen kysymys ei ole järkkeevä.</p>
<p>Se ette met kysymä kväänin kielestä johtuu norjalaistamisesta. Norjalaistaminen oon suora syy. Kysymys ei ole ilkkee. Kans het, jokka työtelhään kväänin elästyttämisen hyväksi, eppäilevä joskus ette mitä se kannattaa.</p>
<p>Kainun kielestä olis voinu kasuta ruijan kielen pikkusisko mutta yhtheiskunta ei halunu sitä ja freistasi ottaat abortin. Hoitoo se ei ole saanu. Tämä oon tärkkee muistaat: ette se ei ole kainulaisten vika ette heän kieli oon melkkein häviny.</p>
<p>Tässä oon justhiinsa se vääryyđen yđin: Kainulaiset painethaan alas ja heitä potkithaanki – vaikka Ruijassa sanothaan ette maassa makkaavaa ei potkita. Maassa makkaavan autethaan ylös. Se ette sie ymmärät ja hyväksyt ette toiset tapelhaan oman assiin etheen ja annat heän tehđä sen, piian autat heitä ylöski, oon moralinen kysymys.</p>
<p>Mutta eihään sekhään ole väärin ette sie hyppäät koko kvääniassiin yli ja käsket ittee ruijansuomalaiseksi, suomensukuiseksi eli suomalaiseksi maahaanmuuttaajaksi. Se ei ole vaikkee ymmärtäät mutta sitä met emmä ymmärrä ette sie nostat ylös suomen ja samala painat alas kväänin. Ja sama toisin päin! Tämä oon hyvä pittää mielessä ko kväänin kieli vahvistuu.</p>
<p>Met iloittemma siitä ette Hans-Jacob Bønå oon niin selkkee ko mitä hän sannoo tämän aviisin sivula 9: Hän ei halluu kuula vihapuhetta kväänin kielestä ja kainulaisista ordföörerin konttorissa.</p>
<p>Toivotamma hyvvää loppusyksyy kaikile, kvääniile eli muile.</p>
<p><em type="italic">VAILUUVA SKENKKI </em></p>
<p>Vailuuva skenkkiMuistama Grinchenin joka varasti joulun, ja nyt olema nähnheet kunka kainulaissii kulttuurimuistoi merkithään vierhaila nimilä ja heitethään väärhiin säkkhiin.</p>
<p>Jos väärii rekistreeraamissii oon niin paljon ko mitä kulttuuriaktivisti Alf E. Hansen sannoo, sille häyttyy tehđä jotaki. Mutta mitä voima tehdä? Odotammako ette lain muutethaan tahi ette het itte hoksaavat vääryyđen tahi ette tapattuu joku muu ihmet?</p>
<p>Net jokka hallithaan Ruijan kulttuuriperinttöö oon ilman oikkeeta ymmärrystä ja piian heilä oon ilkkee polittinen meininki. Het oon sikkaristi tytyväiset työhönsä niin kauvoin ko kukhaan ei muistele ette heilä oon probleemi. Ja vaikka joku sanoiski? Met emmä usko ette het paikala tunnustais väärät tevot ja tekis paranuksen.</p>
<p>Se häyttyy tehđä pitkän aijan strategian niin ette assiin selvitethään perusteelisesti ja ette heilä ittelä kans oon hyvä motivasuuni.</p>
<p>Yksi keino saattais olla kovota dokumentasuunii selkkeistä taphauksista sekä niistä ko oon luultavaa ette kväänin kulttuurimuiston oon merkitty väärin. Tämän merkittäis johonki rekisterhiin eli katalookhiin.</p>
<p>Selkkeet kväänin kulttuurimuistot häyttyy dokumenteerata. Met häyđymä pittäät kiini niistä rakenuksista ja kaluista mitä meilä vielä oon, samala ko met piđämä vaarin siitä ainheettomasta kulttuuriperinöstä mikä niihiin liittyy.</p>
<p>Minkälainen tämä rekisteri olis: databaase, rekisteri, katalooki. Piian kirja? Paksu kirja missä olis kuvvii hävineistä kväänin kulttuurimuistoista sekä artikkelliita missä selvitethään kväänin kulttuurimuistoin rekistreeraamisen histooriaa ja probleemiita ja muistelhaan vääryyksistä.</p>
<p>Semmoinen kirja olis sekä opaskirja tulleeville kulttuurityöntekkiijöile ette piikki heile jokka tääpänä joko vasiten eli <span type="quote">«vahingossa»</span> liimaavat väärän merkkilapun enämen eli vähemän selkkeishiin kväänin kulttuurimuistoihiin. Kirja olis ko murisseeva, jatkuuva hammaspiina museuumiin ihmisille, tutkiijoile ja hallinole.</p>
<p>Piian tämmöinen kirja oon jo tulossa? Jos ei ole, se häyttyy laittaat pysthöön redaksuunikomiteean ja saađa kväänin institusuunit myötä ja alkkaat. Se oon meiđän skenkkitoivet kväänin kulttuurile.</p>
</body></document>
