<document xml:lang="fkv" id="no_id"><header><title>Se oon tyypilistä norjalaista olla kvääni</title><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2021</year><wordcount>349</wordcount><conversion_status type="standard"/><availability><license type="standard"/></availability><origFileName>se_oon_tyypilista_norjalaista_olla_kvaani.docx</origFileName><parallel_text xml:lang="nob" location="det_er_typisk_norsk_a_vare_kven.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Se oon tyypilistä norjalaista olla kvääni </em></p>
<p>Tästä makasiinista sie saat lukkeet muutaman studentin ympäri joka, heti ko hän alkoi selvittämhään assiita, havaitti ette hänelä oli kväänijuurii. Ja ko Ruijan Kaiku hiljan hommas ulkopuolisen ja täysin ruijalaisen journalistin muutamhaan kvääniprosekthiin, havaitti hän justhiin sen saman.</p>
<p>Niin käypi liijan ushein ette se olis tyhä sattumalla. Jos ruijalainen pittää alkkaat tarkastelemhaan itteäns, se sieltä helposti ittää esile kväänitauvusta.</p>
<p>Meistä näyttää ette potensiaalissii kväänii oon enämen ko olema luulheetkhaan. Sitä pitäis tutkiit, maasteritehtävässä eli jossaki muussa semmoisessa, ette kunka moni jostaki vissistä sattumalla valitusta joukosta oon kväänisukkuu.</p>
<p>Tääpänä ei mikhään estä ihmistä sanomasta ette hän oon kvääni, sehän oon kunnianimitys, mutta identiteettii ei kyllä saa eikä piđä pakoittaat kenenkhään pääle. Sitä pittää itte haluta, niin ette itte tunttee ette kuuluu joukkhoon, ei niin ette sattuu geneettisesti siihen kuulumhaan.</p>
<p><span type="quote">«Mie valittin tulla joksiki mitä mie joka taphauksessa olisin ollu»</span>, olema viishaan ihmisen kuulheet sannoovan. Se oli muutama finmarkkulainen joka raavhaana otti takaisin sen mitä ruijalaistaminen häneltä kläppinä oli ryöstäny.</p>
<p>Ja se oon tähđelinen muistaat: Jos ei väki olis joutunu ruijalaistamisen armottomhiin kynshiin, se tääpänä olis paljon enämen kväänii. Piian niitä aivan kuhisis, mutta sitä met emmä koskhaan saa tiettäät.</p>
<p>Se pittää kansa ymmärttäät ette nyt met puhuma ruijalaistumisen vähentämisestä, emmä norjalaisuuđen vähentämisestä. Net kaksi assiita häyttyy eroittaat toinen toisesta aivan vain sillä ette uuđen mallin kvääni tietenki aina oon yhtä paljon norjalainen ko ennenki. Se oon, ko oikhein kärjitämmä, tyypilistä norjalaista olla kvääni. Ja ko harva assii tekkee tyypilisestä norjalaisesta vielä tyypilisemän norjalaisen, se nykyinen ruijalaistumisen vähentäminen oon tähđelinen ko halluuma ette norjalaisuus ei vähenis. Tämä sitte oon hyöđyksi nasuunin yhtheiselle identiteetilleki.</p>
<p>Kaikile tietämättömyys ei ole enämen eli vähemän onnelinen tila, ja siksi sulla kannattaa tulla kvääniksi ennen ko oon liijan hiljain, kuuluu meiđän kehoitus vuođele 2021. Kysy joltaki semmoiselta joka piian vielä tiettää kuka hän oon, vanhiimilta eli isovanhiimilta. Tahi pane netin sukututkimuslaiđat räknäämhään kaksi plus kaksi ja muistelemhaan jos piian sieki olet yksi oksanhaara sinun omassa sukupuussa.</p>
<p>Sitte pittää tyhä ristiit sormet ja toivoot ette taivhaalta satais passelin määrän lunta niin ette kväänit ja muut saatettais jättäät omat jäljet kansa vuona 2021.</p>
</body></document>
