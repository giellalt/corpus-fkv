<document xml:lang="fkv" id="no_id"><header><title> 
- Vi er tre folk i nord
</title><genre code="news"/><author><unknown/></author><translator><person firstname="Terje" lastname="Aaronsen" sex="m" born="NO" nationality=""/></translator><year>2007</year><wordcount>556</wordcount><conversion_status type="standard"/><availability><free/></availability><submitter name="Sindre Reino Trosterud" email="sindre.reino.trosterud@gmail.com"/><multilingual><language xml:lang="nob"/><language xml:lang="fkv"/></multilingual><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version></header><body><list><p type="listitem">Olema kolme kansaa pohjasessa!</p>
</list><p>Siitä kuvasta ette pohjasessa oon vain kaks kansaa oon iso negatiivinen konsekvensi kainulaisile.</p>
<p>TEKST LIISA KOIVULEHTO</p>
<p>TROMSØ Rajat kansoitten välissä annethaan kokonhansa väärän ressursijaon kielen, kulttuuri, opetuksen ja meedian kysymyksissä</p>
<p>Saametinka ja Finmarkun fylkkitinka hallithaan yli luonnon - ja kainulaisista oon tullu <span type="quote">”ei-kansa”</span>.</p>
<p>Samanlaista sopimusta oon kans ajatelheet Tromssaan ja Nordlandin fylkile.</p>
<p><em type="bold">Sattumaa </em></p>
<p><em type="italic">- Oonko se oikheen ette yhðelä etniselä joukola oon niin paljon valttaa Pohjas-Norjan luonnon hallittemisessa? </em></p>
<p>- Politikkii ei saa selittäät etnisyyðen kautta. Etnisyys oon sattumaa, sannoo professoori emeritus Knut Skog, joka kuuluu Taanan ja Etelä-Varengin kolmekielishiin miljöihiin. Hän uskoo lokaalisheen luonnon hallittemisheen, mutta jakaminen oon väärin.</p>
<p>- 50-50 vallanjakaminen Finmarkunominaisuuðessa oon väärin. Demokraattiset pelimääräykset oon jätetty pois. Saamelaisila oon 5-6 kerttaa isompi representeeraus ko mitä heiðän luku määrää. Met häyðymä muistaat ette viimi saametingan vaalissa annethiin vain siinä 8000 ääntä, ja ette jokaisen saametingan representantin takana oon siinä 200 äänttääjää ja muutamiila vielä vähemänki. Het ei, toisin sanottu, representeerata monta, Skog sannoo.</p>
<p>Finmarkun fylkkitingan vaalissa 2003 annethiin 27 823 ääntä ( melkkeen 50 % vaalin osanotosta). Tromssassa annethiin 58 091 ääntä ja Nordlannissa 88 261 ääntä.</p>
<p>- Saametingan representeerauksen saattaa verrata esimerkiksi komuunhiin niin ko Alattio, Harstad tahi Narvik. </p>
<p><em type="bold">Universiteetti </em></p>
<p>Skog oon nyt pensunisti. Hänen aktiivinen virkaikä oli siviili-ingeniöörinä NTH:ssa, nykysessa Trondheimin universiteetissa, (missä hän oli myötä laittamassa ensimäistä ingeniööritten dataopetusta Ruijassa), 1962 saakka hän oli myötä Sintefin informatikkitutkimuksessa Trondheimissa, professoorina Tromssan universiteetissa ja Norut IT;n tutkimusinstitutissa. Tromssan universiteetissa hän huomasi kunka iso merkitys universiteetilä oli saamen kielen normeeraus eðistyksessä.</p>
<p>- Universiteetin apu oon ollu alfa ja omega saamen kielen eðistyksessä.</p>
<p><em type="bold">Parannuksentekeminen </em></p>
<p>- Alattiojoven rakentaminen oli polittinen loukkaus, prestiisinen assii minkä Ap Gro Harlem Brundtlandin avula pakotti läpi. Tästä lähti syylisyyðentunto mitä saamepolitiikkerit jälkhiin oon tietoisesti käytetty. Saametinka oli se ensimäinen, ja Finmarkunlaki oli se toinen uusi parannuksentekeminen, Skog sannoo.</p>
<p>- <em type="italic">Miksi valtakunnala ei ole huono omatunto kainulaisten täh </em>ð <em type="italic">en </em>? </p>
<p>- Kainulaiset hyväksythiin integreeraamisen. Elhoonjäämisen tähðen het niin tehthiin. Histoorian läpi sekä Ruotti ette Ryssä oon hallinheet suomalaiskansoitten yli. Ruijassa het vajothiin polittisheen systeemhiin, ja het ei vaatinheet mithään polittista pohjaa, Skog meinaa. </p>
<p><em type="bold">Epäselvä ymmärys </em></p>
<p>- <em type="italic">Mutta kainulaiset oon vaatinheet selitystä jo kakskymmentä vuotta? </em></p>
<p>- Se oon turhaa puhhuut ylheisistä polittisista vaatimuksista. Vaaatimukset oon pakko spesifiseerata ja formuleerata. Esimerkiksi oon polittiset, kulttuuriset ja kieliset oikeuðet laajat sanat, Skog sannoo.</p>
<p>Kruunulaki oon net samat epäselvyyðet, Skog meinaa.</p>
<p>- Alkukansasana oon epäselvä. Jos AI-ministeri Bjarne Håkon Hanssen sannoo ette kainulaiset ei ole alkukansa, sitte hän häyttyy defineerata paremin, ei hän saata vain sannoot ette jotkut oon ja jotkut ei ole.</p>
<p xml:lang="nob">- <em type="bold">Finnetinka! </em></p>
<p>Skog oon lukenu Schnitlerin Rajatutkimusprotokollat 1742 - 1745 ennen ko rajan Ruijan ja Ruottin - oikkeesthaan Tanmarkun ja Ruottin - välile veðethiin.</p>
<p>- Schnitler kirjotti missä ihmissii asui, kekkä het olthiin ja mitä het tehthiin. Siinä met näjemä ette elatukset ja kansat oon sekkaantunheet toinen toisheen, ja siinä oon yhtheyttä kansoitten välilä. Het olthiin samanarvoiset. Heiðät sanothiin jopa finniiksi, lappalaisiksi ette kainulaisiksi, hän sannoo.</p>
<p>- Jos met halluuma vastapoolin norjalaisuutta vasthaan, sitte meilä pitäis olla Finnetinka missä oon jopa saamelaiset ette kainulaiset - Saametingan sijassa. </p>
<p><em type="bold">Meedian rooli </em></p>
<p>Skog sannoo ette meilä oon pakko kritiseerata ruijan meedian liiottelemista ja epäkriittistä interessii saamelaishiin- mutta ei kainulaishiin.</p>
<p>- Tämä oon meedian syy: Saamelaiset oon eksoottiset heiðän kirjavissa takiissa. Mutta samhaanaikhaan meilä oon ollu lahjakhaat saamepolittiikkerit jokka oon onnistunheet hyvin heidän työssä. Joka taphauksessa, Saametingala oon syy anttaat enämen huomiota kainulaisile.</p>
</body></document>