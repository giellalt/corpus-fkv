<document xml:lang="fkv" id="no_id"><header><title/><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2021</year><wordcount>330</wordcount><conversion_status type="standard"/><availability><license type="standard"/></availability><origFileName>kvaanit_kevittaavat_sydankuorma.docx</origFileName><parallel_text xml:lang="nob" location="kvener_letter_sine_hjerter.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p><em type="italic">Kväänit kevittäävät syđänkuormaa </em></p>
<p><span type="quote">«Se oon enämen ihmissii jokka halluuvat jakkaat ittensä kokemukset intervjuuin läpi ko mitä met ođotimma. Justhiin nyt meilä oon ođotuslista.»</span></p>
<p>Niin Tottuus- ja sovintokomisuuni muisteli tämän vuođen juunikuussa. Syynä oli ette Isotinka nosti peukalon ylös sen puolesta ette komisuuni saapi yhđeksen kuukautta lisäaikkaa. Tämä oon liika <span type="quote">«tottuusraskhaus»</span> mistä olema sikkarit ette komisuuni ottaa kaiken irti. Samala meistä näyttää ette ei ole syytä olla huolissa siitä ette assii siirttyy hiljemäksi, päinvastoin, se oon hyvä merkki ette Høybråten ja kumppanit ymmärethiin koronatođelisuuđen pääle, lihkothiin ristile ja kysythiin enämen aikkaa.</p>
<p>Ihmiset ei kansa piđä pölästyyt vaikka nyt oon jono ja ođotuslista ette päässee muistelemhaan omista ruijalaistamiskokemuksista. Niin ette ota vain yhtheyttä ja varraa ittelesti aijan komisuunilta, met tasan muistutamma. Juuri nyt oon hyvin vähän mithään mikä olis tähđelisempi ko itte kukasenki mahđolinen muistelus ruijalaista-misen ympäri, ja ette vääryys tullee kuuluksi ja tiettäväksi.</p>
<p>Sekhään ei ole mikhään vika jos sinun muistelus oon kohta samanlainen ko monen muun muistelus. Päinvastoin, se oon vahvuus. Mitä usheempi tođistaa saman assiin ympäri, sitä uskottavampi muistelus oon. Ja sitä värrempi ylenkattoot ko rätingin lopulta, toivottavasti perustheelisen ja aukkeimen prosessin läpi, saađhaan jälkhiin 1. juunikuuta 2023, mikä oon komisuunin raportin uusi viiminen ulosantamispäivä.</p>
<p>Met olema sanonheet ette ko raportin oon saatu ulos, staatti häyttyy alkkaat konkreettishiin ja merkittevhiin toimhiin kväänikansanki suhtheen. Arvelu mihin met aleti uskoma. Sillä vaikka saattaaki tunttuut siltä ette nyt tapattuu kohta vähän kvääniassiissa, se havaittemma ette kulissiissa kuiten tapattuu paljon. Komisuuni oon jo saanu 370 muistelusta eri ihmisiltä, ja lissää tullee, ja kväänitoimiijoitten joukko ja hyvviin plaanoin määrä näyttää isomalta ko ennen.</p>
<p>Pandemii kyllä pani paksui keppii kärrön pyöriin välhiin semmoiselle festivaalielämälle, missä olis ollu hyvät kvääniin kohtaamispaikat, ja sille ette olis saatettu vieđä assiita etheenpäin juuri ko sille oli hyvä aika kiini vuođen 2020 uutheen vuotheen saakka. Kuitenki meilä oon syytä toivhoon, met uskoma vahvasti ette kvääniin assii kyllä menestyy.</p>
<p>Sillä met olema hyvälä mielelä ja usko assiin pääle oon vakainen. Jatkaa hyvvää työtä, sinun apu oon tärkkee. Toivotamma kaikile hyvvää syksyy.</p>
</body></document>
