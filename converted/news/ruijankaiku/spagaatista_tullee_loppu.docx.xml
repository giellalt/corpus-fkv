<document xml:lang="fkv" id="no_id"><header><title>Spagaatista tullee loppu</title><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2021</year><wordcount>603</wordcount><conversion_status type="standard"/><availability><license type="standard"/></availability><origFileName>spagaatista_tullee_loppu.docx</origFileName><parallel_text xml:lang="nob" location="spagaten_er_forbigaende.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">Spagaatista tullee loppu </em></p>
<p>Kohta vähilä ihmisillä ja oikhein vähälä rahala pittää kväänikansa pärjätä kaksi assiita yhtäaikkaa. Ottaat vaarin siitä mitä oon ollu ja synnyttäät sitä mitä tullee olemhaan. Ikävä spagaatti, mutta sikkaristi tyypilinen kaikile kansoile jokka oon freistattu hävittäät kulttuurisesti ja kielelisesti.</p>
<p>Enniimitten net oon veteraanit känsäisine kourinensa mikkä oon pitänheet huolen ensimäisestä ja visunäärit nuoret jälkimäisestä. Mutta ko viiminen tervaskanto oon pannu maata ja kirves vielä makkaa puun juuressa, plokkaavatko räkänokat sen ylös maasta? Alkkaavat salvamhaan ja veistämhään venheitä, restaureeraamhaan ja rakentamhaan uutta, niin ette kvääniin materaalisesta kulttuuriperinöstä piđethään huolen?</p>
<p>Nuoret hoittaavat tulleevaisuuđen, muuta net ei juuri saata tehđäkhään. Mutta ko vanhus oon poissa ja ko kväänikansala oon liijan vähän resurssii pittäät yhtäaikkaa päässä kahta assiita, kuka sitte ottaa vaarin siitä tulleevaisuuđesta? Tarttuu tuohon kirvheesseen ja pykkää omin käsin vanhan mallin jälkhiin, naulaa ja tapittaa, punnoo köyđet ja takkoo ja mitä niitä nyt oonkhaan mitä oli niin tärkkee osata vanhaasseen aikhaan.</p>
<p>Tuskin nuoret, saattaa ajatella. Nethän oon olemassa niin nykyaikhaiset. Halluuvat tyhä puuhaila kontuurikväänikulttuurin kansa, päästä palelemasta ja saamasta vesikelloi sormhiin, niilä oon enämen mieli tehđä assiita mikkä oon tähđeliset tulleevaisuutta varten. Onneksi meilä oon tähän huomhautus. Nimittäin piian se oikkeestansa oon kväänikansan etu ette heiđän nuoret perustethaan niin paljon menheisyyđestä?</p>
<p>Tässä muistutamma erosta menheisyyđen ja tulleevaisuuđen välissä: Tyhä toinen niistä jatkuu ikuisesti. Siinä tullee raja vasthaan kunka paljon salvetuita huonheita tarvithaan, kunka paljon vanhaata oon olemassa. Vaikka se ei juuri siltä tunnu niitten kulttuurimuistosankariitten mielestä jokka taistelhaan kvääniin materiaalisen kulttuuriperinön loppunyssiin puolesta. Navetoitten ja aittoin, huonheitten ja naustiin puolesta. Mutta kuitenki se homma jonaki päivänä loppuu.</p>
<p>Met ajattelemma ette fylkinkommuunin ja riikinantakvaarin signaalit sen suhtheen oon hyvät. Paremat ko pitkhään aikhaan. Veteraanit saađhaan appuu, prosektiita oon toimessa. Kvääniin kulttuurimuistot, se vähä mikä vielä oon jälilä, siitä otethaan vaarin huomista varten. Systeemi pittää siitä huolen.</p>
<p>Mitä net oon luvanheet, sen net piđethään. Spagaatista tullee loppu, kvääniin menheisyyski päässee rauhaan. Niin ette metki pääsemä liikkumhaan etheenpäin.</p>
<p><em type="italic">Hautaristi </em></p>
<p>Aijan hammas kalluu, vielä jotaki niinki fiinii ja tärkkeetä ko meiđän hautamuistoi. Muistoo olis pitäny hoittaat ja siitä pittäät huolen, mutta joko ei ole yhtäkhään jäljelä sitä tekemhään, eli sitte het asuuvat liijan kaukana. Vanhoita hautamuistoi saattaa pittäät kulttuurimuistoina, ja ympäri maan oon paljon samanlaissii ilman hoiđotta.</p>
<p><em type="italic">Uusi muoti </em></p>
<p>Symbolikkii, vain mitä? Ette meiđän maa heti taas oon lumen peitossa? Eli ette met olema joutunheet käymhään läpi ankariita toimii taistelussa koronavirusta vasthaan. Sananvaphaus piian, Nobelin rauhanpalkinto rohkeile journalistiile? Piian kysymys oon kvääniistä, siitä ette ruijalaistaminen pani heiđän pääle kuonokopan niin ette heistä tuli äänetön kansa?</p>
<p><em type="italic">Liivamato </em></p>
<p>Ushein sitä tunturissa kulkkeissa hunteeraa ette kunka se mennee sen kvääniassiin kansa. Ajattellee kväänin revitaliseeraamisen ympäri.</p>
<p>Semmoisella reisula kohtasimma tämän villikon, se vajelsi tunturissa kohta sammaa vauhtii ko millä se meiđän hunteeraama assii mennee etheenpäin. Se anttaa hyvän kuvan meiđän frustrasuunista.</p>
<p>Mutta se oli soma liivamato, ja met toivoma ette seki päässee turvalisesti perile. Tulleevaisuuđessa, jonaki kaunhiina päivänä.</p>
<p><em type="italic">Onni ja lykky </em></p>
<p>Hevoinen oon aina ollu tärkkee osa elämää kväänitaloissa.</p>
<p>Mutta semmoisheen kovhaan työhön tarvithiin lujat jalkaneuvot, ja tässä meilä oon hyvinpiđetty kenkä ja siihen kuuluuvat naulat.</p>
<p>Hevoisenkenkä tuopi onnee, sikkaristi kansa sen tähđen sen oon henganheet klasinkarmhiin, nuot sepät ihmiset jokka piđethään Kuivakosken kväänitalloo Raisinvankassa.</p>
<p><em type="italic">Kammi </em></p>
<p>Tässä meilä oon fiini klassilinen kotarustinki – melkhein täyđelinen vastakohta lantalaisten tradisunelille salvamisele. Rakenustavat oon huomattavan erilaiset, esimerkiksi puutavara oon aivan eri sorttii ko se mitä piđethään ko salvethaan hirsihuonheita. Tämä esimerkki oon Naavuonosta Pohjais-Tromssasta.</p>
<p><em type="italic">PÖRHÖNEN JUOLIKOSSA </em></p>
<p>Saatatko nähđä sen? Polttiaispörhösen? Lensi 900 metteerii merenpinnan ylipuolela ja sitte se melkhein katos kylmhään ja kovhaan kiviauttiimheen. Se oon yksi meiđän tavalissiimista pörhösistä, mutta rakkhaala lapsela oon monta nimmee, ja tällä kaunhiila oon kaksi <span type="quote">”etunimmee”</span>, Nymphalis ja Aglais, sukunimi oon urticae. Suomeksi nokkosperhonen, lannan kielelä polttiaispörhönen.</p>
</body></document>
