<document xml:lang="fkv" id="no_id"><header><title/><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2021</year><wordcount>371</wordcount><conversion_status type="standard"/><availability><license type="standard"/></availability><origFileName>kulumista.docx</origFileName><parallel_text xml:lang="nob" location="slitasjen.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Kulumista </em></p>
<p>Vuođen 2021 lopussa olisimma saattanheet anttaat ulvos viimi vuođen novemperikuun johtokirjoituksen uuđesti. <span type="quote">”Taas yksi nöyrävuosi kvääniile”</span>, kirjoitimma silloin, ja sillä meinasimma staatin kväänikansale asettammii rahalissii raamii. Olema tahalamma välttänheet <span type="quote">”rahanaarmuu plaatassa”</span>, mutta kerran vuođessa se häyttyy olla lupa kyssyyt: Kunka kauvoin esivallat meinathaan ette maan issoin kansalinen minoriteetti häyttyy ođottaat ette saapi oikkeemääräiset rahat ittensä hommhaan?</p>
<p>Tuskin yksikhään kansanjoukko tässä maassa saapi enämen aikhaan vähemillä rahoila ko kväänit. Kysymys kuuluu ette kunka kauvoin het jaksaavat. Tehtävämäärä mikä sisältyi Kvääninuorten nuorisotyöteliijän virankuvhaan oon tästä hyvä esimerkki. Lista oli sen pitukainen ette siinä oli työtä nokko kahtheenki virkhaan, siinä ko oli paljon muutaki ko ette säilytettäis yhđistyksen nykytilan ja ette nuoret saatais pittäät sommaa. Siinä oli revitalisasuunin eđesauttamista, sitä ette pitäis nostaat kokonaisen kansan etheenpäin tulleevaisuutheen.</p>
<p>Het meinathaan tođesti totta, lyhykäisesti sannoin, omala satsauksela, mutta ko kivvii lađothaan takkhaan mikä jo alun alkkain oon kohta liijan painaava nuorile harttiile, sitä ođottais ette varat oltais suhtheessa työtehtävhään. Met piđämä ette se oon surkkee ja melkhein häppee ette esivallat ei palkitte niin ahkerii kansalissii minoriteettinuorii fastiila,tođelisila toimivaroila. Varoila jokka näytettäis ette staatti omila toimila totteinuttaa sen oman luppauksen, luppauksen minkä nimi oon revitaliseeraus.</p>
<p>Muutaki ko rahhaa tietenki tarvithaan ette homma saatais tehđyksi, mutta raha oon se assii mikä hommasta vailuu. Toinen tarpheelinen assii oon kyky aloittaat ja tahto, nimittäin se kvääniin merkitteevä ylösrakenustyö mitä met tääpänä näjemä ette kohta vähäinen määrä ihmissii ja institusuuniita totteinuttaa. Mutta pitkän pääle se tullee raskas toimiit niin pienilä varoila ette tođelisuuđessa assiit jouđuthaan tekemhään talkkootyönä. Ja kompetansin kehittäminen kärssii, justhiin se mitä tääpänä tarvithaan ette ihmiset oppiivat paremin kväänii ja muutoinkin kaikkii niitä assiita mitä pitäis tehđä. <span type="quote">”Yksin-kväänikonttuurissa”</span> alkkaa olemhaan reekeli, se mikä pitäis olla staatin satsausta, tunttuu tođelisuuđessa purkuhommalta. Ei ole mikhään salhaisuus ette siltä tunttuu Ruijan Kaijustaki. Kuluminen oon tääpänä liijan suuri.</p>
<p>Uhkana oon ette menetämmä mahđolissii työpaikkoi ja lisäarvoo, halu assuut pohjaisilla raja-aloila kattoo ja ihmiset vähethään. Kväänit saatettais olla tekemässä niin paljon, mutta kylvösiemenet vailuthaan.</p>
<p>Se saattaa olla ette puhuma kuuroile korvile, kansa nyt vuođen 2021 desemperikuussa. Ja saattaa olla niinki ette jostaki ittää joku ministeli puhumhaan ja sanomhaan ette kväänit päinvastoin saavat paljon rahhaa. Eriliikaisesti jos summhaan räknäthään varat koulaamisheen, tienrakentamisheen, uussiin torpeedovenheitten osthoon, oopperoitten pykkäämisheen, jokalaisheen semmoisheen satsaamisheen mistä kväänikansaki päässee osaliseksi.</p>
</body></document>
