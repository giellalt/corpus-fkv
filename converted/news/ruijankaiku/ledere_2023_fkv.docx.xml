<document xml:lang="fkv" id="no_id"><header><title>RK ledere 2023</title><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2023</year><wordcount>3379</wordcount><conversion_status type="standard"/><availability><license type="standard"/></availability><origFileName>ledere_2023_fkv.docx</origFileName><parallel_text xml:lang="nob" location="ledere_2023_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">Harberg tienhaarassa </em></p>
<p>Hän oon kontrolikomiteessa tottuusraportin assiisananjohtaaja ja pyyttää ette ihmiset kunnioitettais toinen toista. Høyren Svein Harberg anttaa siinä meile viishaan neuvon.</p>
<p>Vuođen 2023 lopussa hän ja hänen komitee seissoovat tienhaarassa. Tienhaarat osoittaavat juuri vastakkaishiin suunthiin. Niitä ei saata yhđistäät. Se oon sama mahđoton kulkkeet molemppii haaroi yhtä aikkaa ko se oon lapsele mahđoton tukkiit neljennuskaista tappii ymmyräisheen reikhään.</p>
<p>Kvääniksi käsketty nasunaalinen minoriteetti kulkkee toista haaraa, pienen matkaa sillä oli matkaseuraa Kommisuunista. Niilä oon meininkinnä pelastaat ja revitaliseerata meiđän nasunaalisen minoriteettikielen kväänin. Jälkhiin ko net usheita vuossii aikkaa sivvuutethiin sen sotkuisen, meluisen tienhaaran, net nyt saađhaan kulkkeet rauhassa ommaa tietä. Se tie mennee maalaismaisemiitten halki, näkymät oon fiinit, horisontti luppaa hyvvää.</p>
<p>Toisela tielä oon enämen liikettä. Sitä kulkkeevat, kuitenki teoriissa, kaikki muut. Tuhanssiitten hyvviin meiningiitten pyhimysmatka. Täälä ei juuri perustetta kvääni-nimisestä minoriteettikielestä, muutamat oon skeptilisetki. Vaikuttaako se, oonko sillä joku arvo, piian se ei olheen ole olemassakhaan, piian se oon ko Jumala ja isoruokki ja pimmeys jälkhiin ko kattolampun oon sytytetty? Ei, ajatelhaan väki tällä tielä, resursit häyttyyvät olla paremassa piđossa. Piian parempi olis ko koulussa pantais voimii tähđelisemphiin kielhiin, se olis hyvä homma. Entä sitte maapallon lämpeneminen? Mettänsuojelu, mikroplasti ja rauhantyö? Tämä tie passaa kaikile, renkhaat ulisthaan ja hyvin se matka mennee, kvääniile se oon tyhä turha ympäriajo eikä paljon houkuta.</p>
<p>Marsioorninki oon ollu sama jo kauvoin, met piđämä ette Harberg laakkiinensa häyttyy hunteerata ette jättäät tämän tienhaaran. Välttäät menemästä suorhaan etheenkäsin ja joutumasta kravhiin, mutta valita jommankumman näistä kahđesta haarasta.</p>
<p>Toinen tie viepi hänen – ko T-kryssin meteli vaimenee – pois puhelemasta mettänsuojelusta ja mikroplastista, satsaamisesta kaikkhiin kielhiin miinus kvääni, rauhantyöstä ja hämäristä isoistaruokiista.</p>
<p>Toisela tielä taas hän saattaa vajota syvhiin ajatukshiin. Teoriissa vaikka mihin taivhaan ja maan välissä, valhaista ja mettistä siihen ette oonko Meiđän herra ja kvääni olemassa.</p>
<p>Met piđämä kunnioittaat toinen toista, Harbergin neuvo sisälttää viishauđen. Kaikeksi onneksi se oon kuitenki muutamisti hyvä neuvo ette sanoma toinen toiselle höölisti hyvästi. Sillä ko perinpohjaisen hunteeraamisen pörästä hoksaa ette oon pakko valita toisen suunan.</p>
<p>Se ette sannoo kunnioittaavat hyvästit, ette valittee tienhaaran, se ei tartte kilppaila tottuuđen eikä sovinon kansa. Vaikka se tietenki oon selvä ette jos sie valittet mennä toista tietä, se toisten kohtaloksi jääpi tulla hylätyksi. Hylätyksi, niin ko silloin ko kaikkiin sovinollissiin oon hyväksyyt ette ei saateta olla yhđessä.</p>
<p>Kväänikansale toivotamma etheenkikäsin hyvvää kulkkuu, Harbergile ja hänen komiteele toivotamma ette net valithaan hyvän tien.</p>
<p><em type="italic">Tiennäyttääjä </em></p>
<p>Ulko-Uslunvuonon kväänit oon heti valmhiit toimimhaan, ilmoitti Ruijan Kaiku 14. septemperikuuta 2021. Syynä oli perustamiskokkous saman vuođen septemperikuun 25. päivä. <span type="quote">”Kväänit oon kaikkialla, ja nyt oon aika laittaat kohtaamispaikkoi”</span>, muisteli uusi yhđistys.</p>
<p>Siitä oon puolisentoista vuotta ko tämä RKL:n Hortenissa toimiiva paikkayhđistys näki päivännävön, ja sinä aikana se oon keriny näyttäytymhään runshauđensarvena mikä purssuu hyvvii kväänitoimii. Heitä häyttyy kunnioittaat ko oon niin uuttaluovat ja täynä tarmoo. Paras olis anttaat metalin, mutta sen kyllä häättyy heile anttaat joku muu.</p>
<p>Met kryssäämä sormet ette styyri jaksaa jatkata hommii samhaan laihiin, mutta samala sanoma ette heilä olis hyvä topata vähäsen ja tarkastella ittensä hommii. Kattoot mitä oon saanheet aikhaan. Piian olema vielä kväänireisun alussa, oman kväänikrönikin alussa, mutta meiđän väittämä tässä vaiheessa oon ette Ulko-Oslovuonon Ruijan kväänit oon jo lykästynny. Kuitenki het oon hämmästyttäävän lyhykäisessä aijassa antanheet kväänikansale uskomattoman paljon illoo ja Ruijan Kaijule paljon kirjoittamista.</p>
<p>Met olema ennenki nähnheet kvääniherräämisen ja sen ilmipallaavan liekin mikä sitä seuraa. Valkkee pruukkaa sitte ushein rauhoittuut. Niin ette mikä oon Hortenin seuđula aina pallaavan valkkeen salhaisuus?</p>
<p>Sen lisäksi ette yhtheistyö anttaa styyrile illoo ja tarmoo, met luulema ette vastaus löyttyy sanasta strategii. Kattokkaapa vain mitä johtaaja Unni Huru sannoo tässä makasiinissa sivula …</p>
<p>”Ette met nyt kuljema kommuunista kommuunhiin, oon tulemaa strateegisesta työstä. Ei se syntyny tyyhästä meile sylhiin styyrissä. […] Eikä se ole siihen laihiin ette kunnia siitä lankkeis meiđän pääle jokka reissaama ympäri. Styyri oon tiimi. Kaikki oon hommassa myötä, ja met kaikki tehemä oman osan vaikka joittenki hommat oon paremin näkkyyvissä ko toisten.”</p>
<p>Yhđistyksen valtastrategii oon ette seuđun usheet kommuunit tulhaan myötä kväänin markkeeraamisheen ja alkkaava flavuttamhaan, ja sillä heilä oon ollu paljon kokkouksii sananjohtaajitten kansa. Se plaana oon menestynny heilä hyvin, ja lisähyötynä oon ette tieto ja ymmärys kvääniin ympäri lissäänttyy.</p>
<p>Yhđistyksen työtä oon tääpänä hyvä pittäät tiennäyttääjänä kväänihommissa. Niin ette piian sie ja sinun ystävät pystyttä tekemhään sammaa teiđän omala paikala? Silloin kannattaa laittaat hyvän plaanan missä sisälä oon pitkän aijan strategii, ja jos sinunki plaanasta tulemanna oon positiivisuutta ja tarmoo, silloin meilä oon voittoneuvo.</p>
<p>Sen oon nimittäin kväänit Ulko-Uslunvuonossa näyttänheet. Kunnia sille jolle kunnia kuuluu, met onnittelema heitä tällä välipyssäyspaikala ja toivotamma heile hyvvää matkaa etheenkikäsin.</p>
<p><em type="italic">Tuntheelinen sokkeus </em></p>
<p>Oliko kaikki tämä työ tyhä näyttämäpellii, kyssyy Kvääninuoret.</p>
<p>Tällä nuoret tarkoittaavat sitä ette tottuusvuona 2023 aina jatkathaan kokonhaisen kansan alamittaista finansieerausta.</p>
<p>Luottaavatko esivallat siihen ette ihmiset unheettaavat? Että särmile ittää niin paljo sottaa ja kurjuutta ja kansanvalittemmii syntisäkkii itkheilä ette kväänikansaki kyssyy itteltäns ette mitä noina vuođen 2023 juunipäivinä oikhein hourathiin?</p>
<p>Tietenkhään ei kväänikansa unheeta, ja kommisuunin jälkimainet oon vaarassa. Ilman paranustoimitta työ ei staatin puolelta tule histoorian nävössä näyttämhään tyhä ruijalaistamisen loppuselvittelyltä mutta petokselta. Näyttämäpeliltä. Oon vaara ette kommisuunin työ itteki näyttää osalta tapattunutta vääryyttä, raportti tiekartalta siihen kunka kväänikansan päästhään litistämhään, kväänikansan joka oon paljastannu ittensä siissiimän, ittensä kippeimät salhaisuuđet.</p>
<p>Veres esimerkki: Tottuuskommisuunin työn epäsuorana seurauksena kvääniseminaarin 2023 perruutethiin. Lokaalit perruutethiin, puhhuujiita pyyđethiin ette het perruutettais flyyipiletit, eikä sitte tieđossa mithään murkinabuffettii.</p>
<p>Puhthaan teoreettisesti kyllä ymmärämmä fylkinraađin perustelun. Tänä vuona oli faakilissii ja arrangementtiteknilissii argumenttiita sen puolesta ette kaksi konferenssii lyötäis yhtheen. Mutta ilman se olis ollu mahđolinen jättäät vuođen 2023 Saamekonferensin pitämättä, ja muruset olis kovottu vuođen 2023 Kväänikonferenshiin?</p>
<p>Ilman semmoisen ajatteleminenki olis ollu kokonhansa hulluu, ja näyttääki ette fylkinraati ei juuri pölkkää kvääniitten reaksuuniita mikkä se kyllä arvas ette tultais.</p>
<p>Kvääniassii oon enämen ko teorii. Siinä oon syvä tuntheelinen puoli, ja sillä päätös oli epäviisas. Tuntheeton ja provoseeraava, sanoi RKL, ja het oon oikeessa. Eriliikaisesti tänä vuona se oli tuntheelisesti lyhynäköinen ette vieđä kvääniiltä niin tähđelisen tillaisuuđen. Luultavasti tuntheeton kommisuuninki ihmissii kohđen jokka sikkaristi ajatelthiin ette tänä vuona tietenki olis ollu oikhein runshaasti kostanettu kväänikonferansi.</p>
<p>Met olema surulisen ushein kirjoittanheet saman assiin ympäri. Kväänii vasthaan tehđhään kyynilissii päätöksii mikkä puđotethaan valmhiina heiđän pääle. Vasituiset johtopäätökset vielä vailuuvat, mutta toistaissii vastauksii oon jo olemassa. Niin ko met sen näjemä, vastaus oon – tottuuskommisuunin ja raportin myötälukkiin – ette ruijalaistaminen tiettäin ja tahtoin aina oon toimessa.</p>
<p>Muutamisti kohta paradoksaalisela mallila.</p>
<p><em type="italic">Prinsipit ja populismi </em></p>
<p>Muutaman päivän päästä usheimat meistä lähteevät vaalipaikkhoin. Demokratiin tunnethaan parhaimitten siitä ette jouttuu valittemhaan ruttotauđin ja koleeran välilä, mutta hallittemismallin akilheen kantapää oon osalistuminen. Vaalissa äänestäminen tarkoittaa demokratiin puolesta äänestämistä, ja sillä meiđän neuvo oon selvä. Katto ette sulla oon aikkaa maanantaina 11. septemperikuuta ja käy likkiimällä vaaliuurnala.</p>
<p>Yksi kysymys oon ette piđämäkö met kväänit anttaat etusijan partiile ja politiikkariile jokka ajatelhaan myötämielisesti meiđän assiin ympäri. Ihmisille jokka kuitenki tiettäävät ketä kväänit oon.</p>
<p>Niin se taittaa tosielämässä olla. Met valittiijat olema siirtyväisemät ko ennen, meile oon kevveempi äänestäät oman interessin jälkheen, muutamiitten yksinäisten assiitten takia ko kokonaisen poliittisen ajatusmallin jälkheen. Valittiijoila ei juuri ole halluu äänestäät yhtheiseksi parhaaksi jos sen oon ommaa ettuu vasthaan, ja partiit oon saanheet muutoksesta vainun ja viiriflakun laihiin anttaavat spiraalille faarttii ja hylkkäävät oman ideologiin.</p>
<p>Alattion Ap (eli Työväjenpartii) ja mutuuriajo mettissä oon tästä yksi esimerkki. Monet muistaavat ette partii ushein oon tohtinu käskeet ihmissii menemhään hammaslääkile silloinki ko väki oon halunu sokkerikakkoi, se oon essiintynny esimerkkinä eđesvastaukselisesta gerhardsenilaisesta hallittemisesta koko kansan parhaan etheen – mutta nyt se halluuki enämen ajjoo jo valmhiiksi pilhaanajetussa luonossa. Mitä piđämä sannoot? Siinä meni pokaali?</p>
<p>Vaikka ei se kyllä ole mikhään iso assii. Se oon tyhä hyvä ette itte ottaavat eđesvastauksen ja hävittäävät viimisenki valittiijauskolisuuđen kipenen, ja lisäksi partii painaa kvääniassiissaki raskhaamin jarruu ko gassii.</p>
<p>Nordkalottfolketilla (eli Pohjaiskalottikansala) kyllä oon meininkkiitä kvääniin ympäri, ja muutamat heiđän omista johtaavista ihmisistä oon itteki kväänit. Mutta vastakkaisesti het halluuvat metthiin turboo siinä missä Ap tyttyy luppaamhaan täyttä faarttii.</p>
<p>Toisin sannoin kumpiki kiussaa minun kaverii, ja piian monela meistä oonki samanlainen ystäväsuhđet luonon kansa? Met kohtelemma luonttoo niin ko meiltä ihmisiltä saattaa ođottaatki, ja methän olema aivan inhoittaavat. Sillä emmä olheen tartte populistista vetoappuu ette pääsemä vielä alemalle tasale, ja nuoriso seki oon jo antanu ylön.</p>
<p>Pane kansa merkkhiin ette ko meiđän suhđet luonthoon pitäis olla kaiken politikin ylipuolela, se Ruijan Kaiku oon sama partiipoliittisesti puoleton niin ko tasan olema olheet.</p>
<p>Mutta sie et tartte semmoinen olla, ja se oon tässä hyvä: Sie ja tyhä sie päätät minkälaiset prinsipit sulla oon. Ja sillä sie päätät missä oman äänisetelin paikka oon jos sinun oma partii tarjooki makkeita vaikka diagnoosi sanois ette tarttet traanii.</p>
<p>Sillä ko se oon tosi niin ko sanothaan: Äänestämällä olet myötä päättämässä.</p>
<p><em type="italic">Sovinto </em></p>
<p>”Itte kukanenki häyttyy anttaat vähäsen omasta.”</p>
<p>”Toinen toista kunnioittamalla päässee pissiimälle.”</p>
<p>Sitaatit oon tästä makasiinista mitä sie justhiin olet lukemassa, ensimäinen RKL:n johtaajalta Kai Petter Johansenilta, toinen siltä komiteelta mikä nyt viepi tottuushommaa etheenkäsin. Komitee mikä väkevästi oon allepriimustannu ette kväänit ja norjansuomalaiset häyttyyvät seissoot yhđessä ette päästäis niin mahđolissiiman pitkäle.</p>
<p>Se tietenki oon hyvä neuvo. Mutta neuvoin ei saa anttaat kasuta yli ommiin mittoin ja muuttuut ultimaatumiksi. Esivalttoin hyvittelyvastuu ei saa olla sen jälkhiin kunka paljon eri kvääni- ja norjansuomalaisjoukkoin välissä oon erimielisyyttä. Päinvastoin, näyttää ette vastakkaisuus oon kuitenki johonki määrhään seurausta menestynheestä ruijalaistamispolitikista. Mikä vieläki oon toimessa.</p>
<p>Met varraama komiteeta ette se ei kiinittyis liikkaa ylöskasutustehtävhään, se oon tyhä vanhaa ja tuttu tekosyy sille ette ei tartte tehđä mithään. Niin ko met olisimma kläppiroikka piilin takapenkilä; jos tet riitelettä, ei yksikhäään saa jääkräämii.</p>
<p>Kans kväänit ja norjansuomalaiset häyttyyvät saađa myötä omat käsitavarat kansalisele sovintofärjale. Jos muutama liikakilo tarkoittaa ette tullee viskatuksi ensimäisele vasthaantulleevalle auttiimelle saarele, se staatti tarttee hommata isoman färjan.</p>
<p>Vaikka itte kukanenki saattaa anttaat antheeksi yksin ja ominpäin, se hyvittämisheen tarvithaan kuitenki kaksi. Jatkopuhheissa ja sen omissa huntteerauksissa komiteeta häyttyy varata ette se ei luule ette sovinto ja pakkotytyminen oltais sama assii. Se ette kväänit ja norjansuomalaiset ei ole tytynheet, se oon justhiin ollu tekemässä ette ruijalaistaminen lopulta ampui itteensä koipheen ja antheeksiantamisesta ja sovinosta tääpänä ylipään puhuthaan.</p>
<p>Paljon huntteeraamista ja vähäsen pyöryttäävää? Selvä se. Sovinto oon eteerinen käsitet, se helposti hajjoo tyyhään. Mutta kyllä siitäki on mahđolinen päästä selvile. Olema tehnheet sen usheita kerttoi ennenki. Panema kaiken akateemisen syrjhään; se oon sikkari ette mithään oikkeeta sovinttoo ei synny ilman ette staatti alkkaa konkreettishiin toimhiin ja anttaa rahhaa. Kanasta ja munasta tämä tullee ensin: verestä rahhaa ja selvii päätöksii.</p>
<p>Vastakkaissii päätöksii sille mitä Isotinka teki kesälä ko se oli vastahankaisenna akkana sovintovirrassa ja kvääniin valtavasta vastustuksesta perustamatta kluputti läpi uuđen opetuslajin. Tingassa puhuthiin assiista 1. juunikuuta, siis samana päivänä ko Tottuuskommisuuni pani etheen raportin mikä allepriimustaa kunka tähđelinen se oon ette eđesautethaan kouluu ja panhaan siihen resurssii ette kväänin kielen saatais pärjätyksi. Toisin sannoin: Teatterissa krokodillin kyynelheet ei melkhein vielä olheet kuivanheet pois ko meän kansanvalittemat jo rukatethiin takaisin Ishoontinkhaan missä het taas panthiin ruijalaistamisen sen omhaan paikkhaan. Se oli, niin ko met sen näjemä, sekä pessimistinen ette leppymätön kattanto kväänikansan ja kväänin kielen suunthaan.</p>
<p>Toivottavasti komiteela oon näköisämpi kattanto assiin suhtheen.</p>
<p><em type="italic">Usko mennee </em></p>
<p>Tämän vuođen aprilikuussa met kirjoitimma ette tyhä 3 prosektii 44 kvääniprosektista saathiin sen mitä hajethiin. Vielä värrempi oon ette 27 hakemusta jätethiin kokonhansa ilman rahatta, se näyttää ette kvääniassiila oon ainhainen rahanpuutet, ja sille meiđän istuuva hallitus oon päättäny olla tekemättä mithään. Kysymys kuuluu ette miksi vielä 14 lopuistaki 17:stä sai eri summan ko mitä oli hakenu.</p>
<p>Ja havaikkaa ette saatu summa tasan oli pienempi. Yksi hakkiija pyysi 188 000 kruunuu ja sai 50 000, toinen haki 360 000 ja sai 75 000. Hulluimin kävi Kaivuonon kveeniseurale mikä haki 134 500 kruunuu ja sai surkkeet 20 000.</p>
<p>Usheimat prosektit leikathiin isosti alas, mutta ihmettelemä sama paljon sitä ette lykylislltäki vähennelthiin. Muutamilta niin vähän ette saattaa kyssyyt miksi ollenkhaan. Niin ko Kvääniteatterilta mikä haki 202 500 kruunuu ja sai 200 000. Toinen prosekti haki 74 00 mutta sai 70 000, kolmas haki 134 000 ja sai 130 000. Näyttää ette Direktoraatti kyllä oon halunu markkeerata.</p>
<p>Ihmiset varoitelthiin ko kväänimäärärahat siirethiin pois Tromssan ja Finmarkun fylkinkommuunilta staatin halthuun. Silloin varathiin eriliikaisesti siitä vaarasta ette sielä kvääniassiita ei osata eikä tunneta. Ja jos se oli siihen laihiin, hypoteesi kuului, se yksi merkki siitä tulis olemhaan ette sisälön sijasta enämen painoo olis formelilla puolela. Se meinaa ette tärkkeempi olis hakemateknikki, homma missä monet kväänit oon hukassa, mutta missä staatti kyllä oon flinkki. Havaittemma ette tässä ennustus oon käyny totheen. Staatti tuki prosektiista kokonhansa tyhä 7 prosenttii, mutta 93 prosentissa ei kvääniprosekthiin uskottu.</p>
<p>Ja pahemppaa oon luvassa. Näyttää nimittäin ette Direktoraatti, ko oon antanu täyđen rahamäärän tyhä oikhein harvoile ja leikkaamalla osin raa’astiki muilta, oon valinu semmoisen keinon millä kväänit oppiivat yhđen assiin: Ette sulla olis toivoo saađa niin paljon ko sie tarttet sinun prosektii varten, sie jouđut hakemhaan kahđenkertaista summaa.</p>
<p>Toisin sannoin linjan mikä houkuttellee myymhään sielun ja kirjoittamhaan yhtheen laihiin falskin hakemuksen. Siihen laihiin Direktoraatin systeemi vahvistaa itte itteensä: Se pillaa ilon, hukkaa aikkaa ja tuhhoo hyvät meiningit ja auttaa sitä pääsemhään niskan pääle.</p>
<p>Näyttää ette kväänit panhaan käyttämhään aina enämen aikkaa aina pienemppää rahamäärää varten. Nyt oon meiđän mielestä aika mainoot niitä jokka ei ennää halluu olla myötä, joita inhoittaa ajatus ette joutuu ryömimhään tomussa byrokraattijalkkoin eđessä. Väkkee joka hommaavat ommiin prosektiitten kansa haaskaamatta aikkaa rahhoin hakemisheen. Eikä se ole sikkari ette semmoiset valkkeesielut sen takia köyhđyttäis.</p>
<p>Köyhyyttä ko saattaa, niin ko tieđämä, mitata monheen laihiin.</p>
<p><em type="italic">Muistele meile </em></p>
<p>Kirjapräntin lapsuuđessa oli vähäsen aikkaa semmoinen tila ette se oli mahđolinen lukkeet kaikki kirjat mikkä präntäthiin ja annethiin ulos. Nykypäivän kirjatoukale semmoinen oon kokonhansa mahđoton.</p>
<p>Samhaan laihiin oon nyt kväänin kirjalisuuđen kansa. Vielä se oon mahđolinen seurata sitä, eli ahmiit kaiken mitä jo oon annettu ulos, ja kansa sen mitä koko aijan annethaan ulos, mutta freistaapa tehđä saman parin, kolmen sukupolven pörästä.</p>
<p>Samhaan laihiin on kansa Ruijan Kaijun ja kvääniassiin kansa. Ennen meilä oli meininkinnä ette saama myötä kaikki mitä oon menossa, ja vieläki meitä kyllä houkuttaa ajatus ette saisima haavhiin kuitenkin melkhein kaiken. Samala näjemä ette se aika likenee ette se oon mahđoton sillä ko niin paljon tapattuu.</p>
<p>Tämän vuođen kväänikansan päivä oon tästä hyvä esimerkki. Se tapattui enämen ko koskhaan usheemassa paikassa ko koskhaan. Jos meiđän aviisi olis napanu ylös ja ilmoittannu etheenpäin kaikki tervheiset ja kaiken mitä kirjoitethiin ja sanothiin päivän takia, meilä ei juuri olis ollu tillaa mihinkhään muuhun. Silloin Ruijan Kaiku olis ollu pelkkä ilmoituspalvelu, saattais sannoot sosiaalinen meedia, parhaimassa taphauksessa yhđenlainen kväänin NTB.</p>
<p>Meiđän redaksuuni halluu ottaat framile assiita mikkä meiđän mielestä oon tärkkeet, ja siinä samassa kukasennaki aikana tietenki jakkaat ihmisille tiettoo muistaki assiista, se kansa kuuluu meiđän yhtheiskuntatehtävhään. Sinä suurena päivänä halusimma vielä olla myötä juhliiviitten ihmisten joukossa niissä juhlapaikoissa mihin redaksuuni vähänkhään kerkes. Met olima paikala Perunassa, Tromssassa, Omasvuonossa, Raisissa, Alattiossa ja Vuoreassa, ja siihen olema tytyväiset vaikka meilä oon kuningasajatuksena tasan olla myötä kaikkialla.</p>
<p>Mutta, siinä oon yksi mutta. Tämmöisennä aikana ko kvääniassii oon kassuumassa niin isoksi ja monenlaiseksi ette täysi ylinäkymä oon mahđoton sauttaat, met tarttema enämen ja enämen ette meiđän lukkiijat ottaavat meihin kontaktii niistä assiista mitä heilä oon syđämellä. Somista assiista, se oon selvä, mutta kansa värremistä assiista. Hyvä esimerkki tästä oli viimi numerossa missä Andreas Collins Raisista ja Uslusta otti meihin kontaktii assiintilasta mikä hänen mielestä oli huono (katto ruijan-kaiku.no 14. marsikuu 2023. Ja oli siinä itte assiista aukkein. Ja niin ko kansa Svanhild Wilhelmsen Pyssyjovesta teki ko hän vuosi aikkaa muisteli assiista mikä hänestä oli väärin (katto ruijan-kaiku.no 2. maikuuta 2022.</p>
<p>Met Ruijan Kaijussa emmä pysty lukemhaan ajatuksii, meiđän yhtheiskuntatehtävää paljastaat ja tehđä näkkyyväksi assiita mikkä oon huonosti, oon paha totteuttaat ilman aukkeimiita lähtheitä, ihmissii jokka muistelhaan niistä. Sananvaphaus ja demokratii kärssiivät jos semmoiset assiintilat ei tule framile sillä ko kukhaan ei halluu ottaat päälens sitä epäkiitolista tehtävää ette muistelis niistä aukkeimesti.</p>
<p>Se oon tähđelinen muistela pienistä ja somista assiista, mutta Ruijan Kaiku halluu enämen. Met halluuma olla meiđän lukkiijoitten myötä hyvässä ja huonossa säässä, isoissa ja pienissä assiissa. Siihen met tarttema appuu sulta. Ette sie muistelet meile.</p>
<p>Oikhein hyvvää kevättä ja kevätkessää.</p>
<p><em type="italic">Tohtiit ajatella isosti </em></p>
<p>Kväänikansa ei kokkoo paljon poengii vaativaisuusbaromeetterissä. Piian meilä pitäis olla sihti korkkeemalla? Synnytellä isomppii plaanoi? Tottuus löyttää meiđät yhđen vissin raportin haamussa juunikuussa, samala vaivala saatama jo nyt nostaat ylös muutamppii issoi kysymyksii.</p>
<p>Sen oonki Ruijan Raadio ja Ruijan Kaiku tehnheet. Siitä joukosta mitä kvääni saattaa toivoot, met olema valinheet nelje issoo assiita, mitä olema esittänheet joukole ihmissii ja pyytänheet ette het sanottais jotaki niistä.</p>
<p>Oonko kväänin kieli suojeltu kaikkiin korkkeemalla tasala, tasala kolme, kymmenen, viiđentoista vuođen pörästä? Uskomako ette kväänin kulttuurielämässä oon vuotissii kulttuuritapattummii niinko oma melodiifestivaali, kväänin Melodi Grand Prix? Mitä tullee politikkhiin, oonko kväänit saanhet oman Kväänitingan? Ja vielä ökonoomisella alala, oonko kväänin vuotinen budsetti kuitenki 200 miljoonaa kruunuu?</p>
<p>Eppäilemättä met olema ajatelheet isosti. Liijan isosti, joku sanois. Mutta silloin met häyđymä muistaat ette assiit mikkä tääpänä näyttäävät ette oon päiväunistelluu ja utopiita, saattaavat olla totta ja vielä ittestänsä selvät likitulleevaisuuđessaki. Saamin kansan valtava kassuuminen ja tunnustus meiđän aikana oon erinomhainen esimerkki semmoisesta.</p>
<p>Mitä sie, meiđän lukkiija, ajattelet meiđän neljestä isosta kysymyksestä? Oonko vuosi 2035 liijan varhain ette met silloin saisima Kvääänitingan? Oonko meilä vuona 2025 nokko kvääniartistiita ette pystymä järjestämhään histoorian ensimäisen kväänin melodiifestivaalin? Kunkas sitte rahat, kunka paljon rahhaa pitäis suurela ja koko maan täkkäävällä kansalisela minoriteetilla olla omhaan meininkhiin. Oonko se liikkaa vaattiit 200 miljoonaa? Liijan vähän? Ja kieli, ottaavatko esivallat vuotheen 2035 päälensä sen liikatyön mitä kväänin. suojeleminen korkkeimalla tasala tarkoittais?</p>
<p>Vielä assii minkä saattaa mainita, oon alkukansastatus. Ja kvääni koulussa. Piian meilä oonki kuusi issoo assiita, ja saattaa olla ette niitä oon enämenki. Jos pitäis olla oma kansa, se se oon paljon mitä tarttee saađa totheen.</p>
<p>Met haastama väjen ette nyt ko oon kolme kuukautta aikkaa siihen ko kommisuunin raportin pitäis olla valmis, se tohtis ajatella issoi kvääniajatuksii. Ja muistela meiđän unistelusta ja vaatimuksista muileki, puhhuut niistä kovala äänelä esivalloile ja Norjan kansale.</p>
<p>Niin ette kaikki vähittäin oon sammaa mieltä siitä minkälainen kväänin lista meilä oon olemassa.</p>
<p><em type="italic">We are seiling </em></p>
<p>Vaikka semmoissii ihmissii jokka muuta väittäävät, oon pitkä rivi, se ei konstila eikä elämällä ole mithään fasiittii. Kumppaaki varten oon olemassa tyhä neuvoi ette kunka elläät ja minkälainen oon hyvä estetikki. Ja neuvot oon olemassa onneksi kansa kväänikanssaa varten.</p>
<p>Mutta mitä sillä oon tekemistä fiskun kansa, sitä kyllä passaa kyssyyt?</p>
<p>Joo, kyllä vain, oonhan se siihen laihiin ette harva halluu reisata maapallon ympäri ette sais saalhiiksi makrelisuurimuksen eli makohaijin ja muita eksoottissii jättiläissii. Usheimat oon tytyväiset ko saađhaan hyvän vanhaanaijan saiđanmurton vuonosta eli pikkutammukan tunturista. Met tietenki unistelema jostaki isomasta, mutta tosiassii oon ette elämä oon ko fiskureisu keskimäärältä: vaatimaton saalis opphaasta paikasta.</p>
<p>Samoten se oon konstin kansa: Harva pystyy eli halluukhaan tiimoittain pyyristella mailman ihmheitä – ja vielä vähemän freistata itte laittaat semmoissii – ja usheimat kvääniistäki triivastuuvat parhaimitten vähemänki kansa.</p>
<p>Nimittäin kulttuurin kansa. Keskittymispropleeminens ja julmine eläminens se oon konstin hyperaktiivinen ja kohta ärryttäävän inkludeeraava pikkusisar. Sen hymy tarttuu ihmisheen ja nappaa tämän myötäns helpomin ko konsti ikinä.</p>
<p>Ja siinäpä se. Rokkitähti ja Rembrandt ja entäs sitte? Elämä ja konsti oon tođesti enniimitten morttoi ja kulttuurii.</p>
<p>Relevanssii oon kansa siinä ette jos sie kauvoin pyyđettyästi lopulta saat kalan, se luultavasti sie olet erinomhattain iloinen siitä. Se oon kaikki mitä sulla oon, ja niin ko tieđämä, se oon parempi yksi saita käđessä ko kymmenen oksala.</p>
<p>Mutta jos sulla yhtäkkii lykästääki fiskureisula ja sie saatki paljon kalloi, tampuntäyđen saittaa, kunka se silloin käipi sen ensimäisen kalan kansa? Joo, ei se olekhaan ennää sulle niin tärkkee, ja sitte sulla oon jo halu viskata sen kajavalle ko sie olet saanu niin paljon muita paljon fiinemppii kalloi.</p>
<p>Elämän ja konstin suhtheen oon niin ette kväänikansa vasta äskön oon alkanu fiskhuun. Meilä ei ole ođottheessa puolen tonnin makrilisuurimusta, mutta kuitenki yhtä fiini kala ko se saita minkä kranni vähän varhemin sai omasta suorsalantosta. Uskoma kuitenki. Olema kyllä vähän epäsikkarit, piian se kväänikala ei kuiten ole nokko hyvä. Joka taphauksessa se oon veres, sikkaristi ei yhđeläkhään ole yhtä verestä kallaa.</p>
<p>Met jokka kierittelemmä tässä kväänielämässä ja kväänikulttuurissa. Verekset fiskarit jokka eppäilemmä saalista: Teksii mitä kirjoitamma, kuvvii mitä maalaama, musikkii mitä tehemä ja teatteriesityksii mitä panema pysthöön, huntteeraama ketä met olema ja mihinkä menossa. Meilä oon tyhä harvat fastat pyytöpaikat, tunturijärvet oon meile tuntemattomat, vähäsen vain huiđoma teppuin ja penshaitten sejassa.</p>
<p>Sillä se tunttuu erinomattain somalta ko kväänitki saađhaan kalan mitä yksikhään ei saata moittiit.</p>
<p>Tästä oon esimerkki Åsne Kummeneje Mellem ko hän pääsi myötä vuođen 2023 Syysnäyttelhyyn. Värkistä <span type="quote">”I Never Learnt my Mother Tongue”</span> muutama NRK:n konstikriitikkeri sanoi ette siinä oli <span type="quote">”kaunhiit vekit”</span> ja ette hän tykkäs <span type="quote">”työn lämpimistä maafäriistä”</span>.</p>
<p>Se oli oikkee saita eikä mikhään mortto. Se vahvistaa ja anttaa uskoo.</p>
<p>Huonoo fiskulykkyy kaikile.</p>
</body></document>
