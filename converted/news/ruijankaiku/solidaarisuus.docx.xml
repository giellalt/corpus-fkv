<document xml:lang="fkv" id="no_id"><header><title>SOLIDAARISUUS OON MOLEMINPUOLINEN</title><genre code="news"/><author><person firstname="Arne" lastname="Hauge" sex="m" born="" nationality=""/></author><translator><person firstname="Eira" lastname="Söderholm" sex="f" born="" nationality=""/></translator><year>2024</year><wordcount>424</wordcount><conversion_status type="standard"/><availability><license type="standard"/></availability><origFileName>solidaarisuus.docx</origFileName><parallel_text xml:lang="nob" location="solidariteten.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>SOLIDAARISUUS OON MOLEMINPUOLINEN</p>
<p><span type="quote">«Muotka oli iloinen ette met tulima tänne, ja toivotti meiđät uuđestiki tervettulheeksi – jos met vaikka tarvittisima heiltä appuu jossaki assiissa.»</span></p>
<p>Sanat lausui Jan Erling Persen, joka oon Norjan kvääniliiton styyrin jäsen. Se sanoi net sanat Kaarasjovessa Saamentingan ulkopuolela tämän vuođen marsikuussa, jälkhiin ko Silje Karine Muotka oli hänen sinne kuttunu. Net olthiin yhtä mieltä kvääniin ja saamelaisten keskinäisestä ystävyyđestä ja solidaarisuuđesta. Ja sammaa mieltä olema metki.</p>
<p>Met kiitämä Muotkaa ko se siihen laihiin oijensi väärttiystävän käđen kvääniile ja mettäsuomalaisile, ja nostama peukalon NKL:le ko se otti sen käđen vasthaan. Met emmä koskhaan ole uskonheet – vaikka se oonki tavalinen niin luula – ette oma minoriteettijoukko ja sen kieli ja kulttuuri jotenki hyöđyttäis jos niitä rakenettais toisten kostanuksela. Saattaahan se sannoot ette se oon olemassa yhđenlainen kilpa yhtheiskunnan kuurosta ja varoista, mutta siinäki taphauksessa se häyttyy kuitenki käyttäät ittensä kunnolisesti eikä freistata polkkeeet toinen toisen sivakkasauvan pääle.</p>
<p>Ovi aukkee molemphiin suunthiin. Kväänitki oon jotaki muutaki ko <span type="quote">«tyhä muutama suomalainen jovensuussa salafiskussa»</span>, niin ko olema sen kerran kuulheet kärjistetyksi.</p>
<p>Mutta, saattaa sannoot, se oon värrempi olla kvääni. Vaikkee saađa assiita läpi, rahhaa oon vaanasti, hoppuki oon.</p>
<p>Tosihan se oon, mutta oonko sekhään ette oon saamelainen, tyhä ette tanssiit ruusuila? Siihen oon sikkaristi omat syynsä ette Muotka oman väjen puolesta pyyttää solidaarisuutta ja ystävyyttä.</p>
<p>Finmarkussaki oon kohisten puhkeemassa terävii piikkii ja enämen hajoita ja hallitte -meininkkii. Sielä esivallat halluuvat ette väki lannistais saamen äänen kuulumasta ja fylkkhiin noustais joka paikkhaan tuulimyllyt. Ja tämä sen takia ette Equinorin nyt jo täppitäyđet raha-arkut saađhaan kaikkiin issoiman hyöđyn ko Meløyan gassivoimarustingin Hammerfestissa elektrifiseerathaan ja sen takia otethaan pithoon pohjalaisten päivälisen virran. Osan virrasta? Ei, kaiken mitä löyttyy. Virran mitä ihmisillä oon ette saatais lämmittäät talon, ette meilä olis katunävöt ja ette saatais triivata firmoi. Poliitikkarit piđettäis tulla järkhiin, mutta niin ko aina, raha-arkku päättää.</p>
<p>Saamen ääni oon – kuitenki se ääni mitä kiini tähän aikhaan asti olema kuulheet, ko heilähän oon oma lehmä kravissa poronhoiđon ja luononvarroin korjuukulttuurin ylimotoriseerauksen haamussa – niin ko se meiđän järkheen anttaa, tyhä harvoin ollu industriaa ja muuta etheenpäinmennoo vasthaan.</p>
<p>Kaiken pohjimainen tinka oon ette met kaikki sisälämmä ja aivan prinsipin takia piđämä sannoot ei semmoiselle industriale ja etheenpäinmenole mikä terroriseeraa, hajoittaa ja tuhhoo ihmissii eli luonttoo. Se oon semmoinen prinsipillinnen ajattelemisen malli suhtheessa industrihaan ja kehityksheen minkä muutki ihmiset, eikä tyhä saameliaset ja kväänit, piđettäis ottaat pithoon, aivan huolimatta poliittisesta painostuksesta ja mielipuolisista virranhinnoista.</p>
<p>Aivan yksinkertaisesti siitä syystä ette jos ihmisten välinen solidaarisuus ei samala ole solidarisuutta äiti maata ja sen luonttoo kohthaan – se siltä vailuu tođenymmärys ja kestokyky.</p>
</body></document>
