<document xml:lang="fkv" id="no_id"><header><title/><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2021</year><wordcount>310</wordcount><conversion_status type="standard"/><availability><license type="standard"/></availability><origFileName>liijan_varhainen_olla_oma_kansa.docx</origFileName><parallel_text xml:lang="nob" location="for_tidlig_for_nasjonen.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Liijan varhainen olla oma kansa? </em></p>
<p>Ruijan Kaijula oli hoppu ko piti saađa myötä kaikki tämän vuođen 16:nen marsikuuta tapattumat, ja sillä käviki niin ette kirjoitimma <span type="quote">”kvenenes nasjonaldag”</span> eli <span type="quote">”kvääniin kansalispäivä”</span> sen sijhaan ette olisimma kirjoittanheet <span type="quote">”kväänikansan päivä”</span> niin ko se oon ollu tavalinen. Vaikka näytti ette formuleeraus sopi usheimille meiđän lukkiijoista, saima kuitenki kansa kuula ette niin ei passaa kirjoittaat.</p>
<p>Kysymys kuuluuki ette saavatko ja piđettäiskö kväänit käskeet ommaa päivää kansalispäiväksi? Niin ette olis passeli ja valinanvapaa sannoot sekä kvääniin kansalispäivä ette kväänikansan päivä.</p>
<p>Vaikka meinaama ette se kyllä passaa diskuteerata tämän assiin ympäri, se kuiten oon hyvä kansa muistuttaat ette pyörän oon jo keksitty. Nykyäänhän käytethään nimmee saamelaisten kansalispäivä nimen saamekansan päivä vieressä.</p>
<p>Isot valtakunnaliset instansit niin ko hallitus ja NRK oon nykyään valinanvaphauđen puolela, ja ko viimestimainittu fepruaarikuussa 2018 kirjoitti assiin ympäri, siinä heilä oli kuurtona muun myötä ruijan kielen Kieliraati. Se oon helppo ajatella ette sannaa kansa (ruijan nasjon) passaa pittäät siinä taphauksessa ette oon olemassa oma kansalisstaatti, mutta kansa meinaa tyhä aivan yksinkertaisesti ihmisjoukkoo millä oon yhtheinen histooria, kulttuuri ja kieli, NRK muistutti.</p>
<p><span type="quote">«Ruijan sannaa nasjon (kvääniksi kansa) käytethään molemissa tarkoituksissa. Se refereeraa siihen ette oon olemassa oma maa eli staatti, mutta kansa siihen ette oon olemassa oma identiteetti kansana»</span>, NRK siteeras ruijan kielen Kieliraađïn osakunnanjohtaajaa Daniel Imsii.</p>
<p>Tästä näjemä ette Ruijan Kaijula oon sanat hallussa ko met käskemä kväänikansan päivää nimelä kvääniin kansalispäivä. Tuskin se kuitenkhaan ushein näkkyy tämän makasiinin saroila sillä ko met kuiten vielä piđämä sitä mikä tunttuu luonolissiimalta: kväänikansan päivä.</p>
<p>Toivoma ette tulleevaisuuđessa kuiten sana kansalispäivä ei tuntuis niin konstikkhaalta, niin ette metki saattaisimma niin ko Ole Brumm sannoot: Joo, kiitos, molemat. Muutoinki met ajattelemma samhaan laihiin heti aina ko kväänit praatathaan erilaisten sanavariantiitten ympäri. Met olema sitä mieltä ette meilä ei ole varraa mistanttaat yhtäkhään sannaa. Meilä oon sannoi tyhä löyđettävänä. Kansalispäivä – ruijaksi nasjonaldag – oon aivan sikkaristi yksi niistä.</p>
</body></document>
