<document xml:lang="fkv" id="no_id"><header><title>Helppo joulunetuaijan skenkki</title><genre code="news"/><author><unknown/></author><year>2020</year><wordcount>316</wordcount><conversion_status type="standard"/><availability><license type="standard"/></availability><origFileName>helppo_joulunetuaijan_skenkki.docx</origFileName><parallel_text xml:lang="nob" location="ukomplisert_forjulsgave.odt"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">Helppo joulunetuaijan skenkki </em></p>
<p>Nyt oon kysymys siitä ette olis mahđolinen lukkeet Alf Nilsen-Børsskogii ruijaksi. Hyvä se olis ennen mailmanloppuu. Kväänit ja muut halluuvat sitä, sekä sievälitteratuurilisista syistä ette siksi ette ihmiset tykkäävät lukemisesta. Oonko net hyvin kirjoitettu? Oonko net jännittäävät? Uskokkaa eli älkkää, mutta meilä ei ole mithään valmista vastausta. Liijan harva oon lukenu häntä ette saattais anttaat varman vastauksen.</p>
<p><span type="quote">«Børsskogii ruijaksi? Ei, se kyllä oon kohta vaikkee tehtävä.»</span></p>
<p>Niin meile oon vastattu ko olema kysynheet lantalaisilta assiista. Itte kääntäminen, se kyllä mennee, siinä tarvittemma tyhä rahhaa ja kompetenssii, mutta kantona huhđassa oon forlaaki ja kirjan oikkeuđet. Juristiita ja muita ansakuoppii.</p>
<p>Kauvoin met olema hyväksynheet sen selityksen. Ja kauvoin met olema jättänheet tekemättä sen minkä olis pitäny olla ittestänsselvä: Kyssyyt niiltä jokka istuthaan kirjoin oikkeuksiitten päälä.</p>
<p>Kyssyyt Iđut-forlaakilta. Se oon pieni forlaaki mikä oon antanu ulos paljon kirjoi. Het olthiin paljon tekemisissä Nilsen-Børsskogin kansa sillon ko se vielä eli, ja forlaaki antoi ulos kans kirjailiijapäälikön kirjasarjan Elämän jatko.</p>
<p>Iđutin vastauksen sie saatat lukkeet tästä makasiinista, ja met saatama muistela ette se kyllä oon sommaa luettavaa. Emmä met siitä löytänheet mithään vastoinmielisyyttä, se ette saađa aikhaan sopimuksen oli tyhä formaliteetti.</p>
<p>Siinä se sitte oon. Pallo ei lentele ympärins mishään juridikan eli unheetetun epäsovun aika-avaruuđessa mutta makkaa sievästi paikoilans. Paanan lantalaisela puolela.</p>
<p>Se ei ole meile vaikkee ymmärttäät ette Iđut meinaa ette pittää löytyyt muita jokka ottaavat tehtävän kontolens. Heilä oon nokko tekemistä muunlaisten kirjoin kansa mikkä ei olheen kuulu kväänikentthään. Mutta kunka oon kvääniaktööriitten kansa? Vailuuko kvääniiltä kyky alkkaat hommhaan?</p>
<p>Tässä heitämä suunkäytön. Heti oon joulu, mutta ennen kaikkii sen tähđen ette metki kauvoin luulima ette se oli niin hankala assii. Mutta se ei olekhaan. Se oon tyhä tyyris ja vaattii paljon työtä, eli sen sortin tiepummi minkälaisten ylitte lantalaiset oon harjaantunheet kompuroittemhaan.</p>
<p>Näilä sanoila met kiitämä siitä somasta jouluetuaijan skenkistä minkä saima Iđut-forlaakin väjeltä ja toivotamma lantalaisile ja kaikile muile Nilsen-Børsskogin tulleeville lukkiijoile oikhein hyvvii pyhänaikkoi.</p>
</body></document>
