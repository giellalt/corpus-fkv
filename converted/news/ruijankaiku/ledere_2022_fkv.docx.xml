<document xml:lang="fkv" id="no_id"><header><title>Ledere 2022</title><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2022</year><wordcount>4172</wordcount><conversion_status type="standard"/><availability><license type="standard"/></availability><origFileName>ledere_2022_fkv.docx</origFileName><parallel_text xml:lang="nob" location="ledere_2022_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Hyvin toimitettu </em></p>
<p>Met elämä epävarmoi aikkoi ja moni oon uuđela tavala levoton tulleevaisuuđen takia. Ko omat ajatukset ottaavat liikkaa pääle, se oon hyvä häiritä niitä jollaki somemalla.</p>
<p>Esimerkiksi tällä makasiinila mikä sulla nyt oon käđessä. Met Ruijan Kaijussa freistaama tasan ilmineerata paljon hyvvää lujettavvaa, mutta tätä numeroo varten sulla häättyy olla eriliikaisen paljon tillaa jos sie halluut lukkeet kaikki.</p>
<p>Meiđän fastan kvääni-ruija-pitkänluvun lisäksi meilä oon marsimakasiinissa ilo tarjota ensimäisen osan muutamasta pitkästäluvusta mikä löyttyy tyhä kväänin kielelä. Muistelus oon yksi viimi vuođen kirjoituskilvan tekstiistä, niin ette se oon paras ette tyhä istuut alas sanakirjan kansa ja freistata saađa selvän.</p>
<p>Kaikesta päätelen vuođen 2022 kväänikansan päivä teki uuđen rekordin mitä tullee määrhään paikkoi missä päivää feirathiin ja panthiin merkkhiin. Kuitenki se oli enämen ko koskhaan varhemin paikkoi ja kommuuniita mikkä nostethiin kvääniflavun. Syynä tähän oon se ette fepruaarissa ja marsissa iti iso joukko uussii politikkariita ja virkaihmissii jokka ajatelthiin ette kvääniflakuki kuuluu Norjan raatihuonheitten pääle. Meilä oon paljon lujettavvaa kväänikansan päivän ympäri tässä lehđessä, ja sanomaki nyt ko meilä oon siihen tila, ette hyvin toimitettu kaikile niile jokka olthiin myötä. Ja erittäinki kaikile vapaaehtoisille jokka oon työtelheet sen etheen ette päivästä tuli erikoinen niin isoile ko pienileki.</p>
<p>Niin, ja vielä viimiseksi, Vuođen kväänin oon nyt valittu. Sie olet jo piian saanu ruijan-kaiku.no:sta eli Ruijan raadiosta tieđon kuka voitti, ja tästä lehđestä saat lukkeet sekä enämen voittaajasta ette juryn pohjauksen. Met onnittelema ja muistutamma ette tulleevanna vuona oon taas tila nomineerata eli tulla nomineeratuksi Vuođen kvääniksi.</p>
<p>Toivoma ette sie löyđät tästä Ruijan Kaijun marsikuun numerosta paljon kivasti kaivattuu sommaa vaihettelluu. Lukekkaa hyvin, ja hyvvii päässiäissii.</p>
<p><em type="italic">Tekemällä oppii </em></p>
<p>Tässä makasiinissa meilä oon lujettavvaa viimi aikkoin eri festivaaliista. Ruijan Kaiku oon freistanu olla paikala niin paljon ko mahđolinen, ja se oliki soma nähđä ihmissii ja aktiviteettiita ja virkkuu elämää jälkhiin kahđen koronakesän ko tapattumat oon jäänheet pitämättä ja kokkkoontumapaikat oon olheet tyyhät. Se tekkee taas vaikutuksen ko näkkee väjen työnankaruuđen ja vapaaehtoishomman, ja met sanoma tässä ison kiitoksen kaikile myötä olheile siitä ko het oon olheet antamassa ihmisille – jos tođen puhuma – kesäkuukausiitten kohta ainuat kväänitapattumat.</p>
<p>Yksi prosekti mikä teki vaikutuksen ja minkä pääsi näkemhään Kipparifestivaalissa, oon kouluprosekti hyötyplantun puteetti ympäri. Se oli Riinakaisa Laitila joka sai sen ideen, ideen minkä hän heti pani toimheen ko oli alkanu uutheen työhön Kainun Institutthiin. Hyvä esimerkki siitä ette uuđet työteliijät ushein tuova myötänsä uussii ideita, mutta ennen kaikkee erinomhainen esimerkki semmoisesta pedagogikasta minkä pääle meilä oon helppo uskoot.</p>
<p>Ko koululaiset oon istunheet vuosittain koulun penkilä, se ei kyllä ole kumma jos het kylläänttyyvät kuivhaan teorihaan ja pänttäämisheen, ja silloin oon hyvä ajatella vähäisen klassiloman neljen seinän ulkopuolele. Hommala oon fiini nimi <span type="quote">«learning by doing»</span>, ja juuri semmoista oppimista tekemisen kautta Laitila oon pannu pysthöön. Se oon siihen laihiiin ette ko met ihmiset liikuma, se silloin met opima, ja juuri sillä ette samala tehemä jotaki. Suurten ajattelliijoitten parhaat ideet oon kuoriintunheet heiđän jokapäivälisillä ja ushein pitkiläki kävelyreisuila. Tässä oon koulu meiđän mielestä vielä liijan vanhaanaikhainen; ko se osittaa <span type="quote">”kropinharjoituksen”</span> omaksi faakiksi, se anttaa siinä ymmärttäät ette kroppi ei ole myötä ko harjoittelema muita faakkii.</p>
<p>Mutta oon kyllä kroppi myötä, ja puteettimaala Pyssyjovessa koululapset häyttyyvät haravoita samala ko het saavat omhaan pithoon net kväänin sanat mikkä muistelhaan sen ympäri mitä het juuri oon tekemässä. Se oon, niin ko met sen näjemä, selvä ette tämä prosekti pittää päästä oppimateriaaliksi koulhuun ja raavhaitten koulaamisheenki.</p>
<p>Mutta hyvät prosektit ja oppimateriaaliitten kehittäminen vaattiivat resurssiita ja maksaavat paljon rahhaa. Nyt oon alle vuođen siihen ette Tottuus- ja sovintokommisuuni anttaa ulos oman raportin, ja samala ko toivoma ette kommisuunilta saama jotaki mikä jälkhiin oon kvääniile isomasta arvosta ko paperi mille sen oon kirjoitettu, met toivoma ette esivalloilta oon tulossa merkittävvää rahoitusta. Vapaaehtoisuus ja oma halu oon fiinit assiit, mutta niin ko met olema varanheet usheita kerttoi ennenki – kymminauhan oon veđetty jo liijanki tiukale. Eli tässä passaa sannoot ette siemenen oon kylvätty, mutta maa oon köyhenemässä ilman veđettä ja höystöttä.</p>
<p>Tasan sanothaan ette ei rahhaa eikä faaki-ihmissii ole, mikkä kaksi assiita liitythään likheisesti yhtheen. Samhaan aikhaan likenee hopusti se aika mikä oon luultavasti staatin viimi mahđolisuus tođesti paranttaat assiintilan eikä tyhä jajela plasterilappui. Ja se pittää seurata heti jälkhiin kommisuunin raportin. Kaikki muu meinais, siltä meistä näyttää, staatin täyđelistä epäonnistumista ittensä väittämässä kväänin elästyttämisessä.</p>
<p><em type="italic">Kvääni käyttökieleksi? </em></p>
<p>Ko kaaresuantolainen Per Erik Niva lähtee elkanpyythöön kaveriitten kans, se het puhhuuvat harvoin eli ei koskhaan ruottii oman roikan kesken. Het puhhuuvat kväänii. Eli meänkieltä, mikä oon saman assiin toinen nimi. Samoten nuottaa Niva ei pysty vetämhään ruottiksi. Hän oon kyllä seppämies tämänlaisessa fiskussa, mutta usheet niistä sanoista mitä hän ja hänen kaverit käyttäävät, oon olemassa tyhä äiđinkielelä eli meänkielelä. Niitä sannoi ei ole olemassakhaan ruottiksi, ja jos Niva ja hänen kaverit puhuttais sitä, nuotta saattais sotkeenttuut, hommasta tulis vaaralinen ja fiskuki menestyis huonosti.</p>
<p>Uskon ette olema oikkeessa ko sanoma ette Niva ja net muut puhhuuvat meänkieltä kaikissa mettähommissa, oli sitte kysymys marjan- ja sienenkokkoomisesta, poltontevosta tahi kämpänpykkäämisestä. Vanhaasseen aikhaan, hänen faarin aikana ja varhemin, meänkieli oli yhtheinen käyttökieli kansa porohommissa. <span type="quote">”Kaikila”</span>, niin saat lukkeet ette Niva sannoo tässä makasiinissa, oli porroi eli hommathiin niitten kansa. Lappalaiset, mutta kansa lantalaiset.</p>
<p>Tämä meinaa ette Niva ja kumppanit käytethiin ja käyttäävät kieltä niin ko sen oon suuniteltuki käytettäväksi, nimittäin kommunikasuunikonstina käytänön hommissa. Samhaan laihiin oli kansa meän kotokvääni piđossa vanhaasseen aikhaan, väki tuskin ajattelikhaan ette se oli kväänii mitä het puhuthiin. Ja mikä vielä tähđelisempi, het puhuthiin assiista missä kysymys oli hengen pärjäämisestä. Fiskusta, jahđista, marjankokkoomisesta, kläpiistä ja ja niitten ylöskassuuttamisesta, talo- ja kototöistä. Lyhykäisesti sanottunna, kunka sitä saattoi pärjätä ittensä tässä elämässä.</p>
<p>Tääpänä kväänistä oon tullu ittetarkoitus. Se kyllä kuuluu hyvältä, staatilinen revitaliseeraus ja se kaikki, mutta sitä saattaa kyssyyt ette kunka pitkäle sillä päässee ette assiita kattothaan teoreettisesta näkövinkelistä. Kieli oon sitä varten ette sen avula selvithään käytänön elämästä, ja probleemina oon ette tosiassiissa ei kväänii ennää tavita elämssä pärjäämisheen. Eli tila oon juuri vastakkainen sille ko Niva ja hänen kaverit lähteevat metthään missä heilä ei ole käyttöö ruottin kielele.</p>
<p>Ratkaisu oon päivänselvä. Pittää laittaat areenoita missä kvääni taas päässee käytänön pithoon. Helge Huru puhhuu lukkiijakirjoituksessa (s. 33) tästä samasta assiista. Ette nykypäivänä pahimus uhka kväänin kielele oon ette se ei ole arkipäivän piđossa. Sillä staatti häyttyy ottaat pärjäysprosekthiin myötä kaikki joitten äiđinkieli oon kvääni, hän kirjoittaa.</p>
<p>Met tujema Hurun ehđotusta ja ehđotamma ette staatti satsaa siihen ette ihmisten statuksen muutethaan valkkeesielusta palkatuksi valkkeesieluksi. Esimerkiksi siihen laihiin ette monile meiđän nykyisistä paikan kieliesikuvista annethaan mahđolisuus ette saađa palkkaa siitä ette heistä tulleeki kansaliset kieliesikuvat. Sitä saattaa käskeet vaikka kunstneripalkaksi tahi staatinstipendiksi.</p>
<p>Ko meilä ensistä oon olemassa sepät äiđinkielenpuhhuujat, se sitte se oon tyhä pystyttäät eli paremin sanottunna uuđesti pystyttäät hyvvii areenoita missä kvääni oon piđossa. Se oon selvä ette ihmiset toivoovat ette kväänin kieli löyttyy kansa klassilommmiin ulkopuolelta, sitä saattais esimerkiksi pittäät kvääninkielisen sienikursin yhtenä eli kahtana pyhänä. Ruijan kielen puhuminen kieletty, niin pittää pikkusomasti invitasuunissa seissoot. Se oon nimittäin uskomaton mihin meiđän aivot pystyyvät ko net panhaan siihen kivenkovhaan prässhiin ette pittää pystyyt tekemhään ittensä ymmäretyksi käytänössä.</p>
<p>Sillä pittääki tunnustaat ette met kyllä olema katheeliset Nivale ja hänen kaveriile. Emmä kyllä sen ison elkan takia emmäkä väkevän kaatoryypynkhään takia, mutta heiđän jahtipraatin ja valkkeepraatin takia.</p>
<p><em type="italic">Kaikkiin tärkkein vuosi </em></p>
<p>Kväänikansa oon kansalinen minoriteetti, mutta muutamista tunttuu ko met olisimma jotaki muutaki.</p>
<p>Kuulema ette ihmiset sannoovat ette kväänit oon nyt sielä missä saamelaiset olthiin muutamppii vuosikymmeniitä aikkaa. Starttikuopassa. Silloin meile näytethään tulleevaisuutta missä kväänit oon iso ja tunnustettu kansa minkä kulttuuri näkkyy, minkä oma kieli oon hyvässä hoiđossa ja millä oon omat demokraatiliset ylirustingit niin ko kväänitinka ja muita institusuuniita.</p>
<p>Kyllä se oon mahđolinen. Jokku tutkiijat sannoovat ette meitä oon kuitenki 50 000, kompetentit maalikot ette luku saattaa olla sataki tuhatta. Ko ihminen häyttyy itteki tuntteet ittensä kvääniksi, se korkkeimat arvelut vaattiivat ette aina usseemat ette usseemat norjalaiset aukenethaan omista kväänijuurista. Niin näyttääki tapattuuvan.</p>
<p>Se tunttuu kansa niin ko kvääniilä olis tulleevaisuuđenuskoo mikä muutamissa suhtheissa eroittuu muista. Yhđenlainen inta päästä uuđele tasale, pitemälle ko missä het oon tääpänä. Norjala oon mahđolisuus pelastaat yhđen semmoisenki kansalisen minoriteettikielen mikä ei kuulu saamen kielten joukkhoon, ja met uskoma ette kvääniilä sillä oon niin hoppu ja inta päälä ette pelissä oon niin paljon.</p>
<p>Ko kväänit oon niin hirmunen hyvin integreeraantunheet Norjan kanshaan – toisin sannoin ruijalaistunheet eli muuttunheet näkymättömäksi – het työtelhään ette päästäis uuđele tasala ilman muitten avuttaki. Ja ilman avuttahan het tääpänä oonki. Kväänii käskethään vuosi vuođen jälkhiin ette nostakkaa itte ittenä levästä, staatin apu oon juuri ja juuri nokko ette saattaa ostaat tekohykset peittämhään klanin ko oon ensistä kiskonu hykset päästä.</p>
<p>Tämä uusi vuosi oon yksi kvääniin histoorian tärkkeimistä vuosista. Jos ensimäisen kvääniyhđistyksen perustaminen vuona 1984 oli alkukohta, se vuođesta 2023 saattaa tulla loppukohta. Eli se vuosi ko kaikki oikhein tođesti lähtee käynthiin. Niin sen takia ette vuosi 2023 oon se vuosi ko Tottuuđen ja sovinon komisuuni anttaa ulos ittensä raportin. Heilä oon fristi 1. juunikuuta, aikkaa oon tyhä nelje kuukautta, ja met uskoma ette raportti ja sitä seuraava poliittinen toimi tullee paljossa päättämhään kvääänikansan tulleevasta kohtalosta.</p>
<p>Jos tuloksenna ei ole merkittäävii suojatoimii, tosiassii oon ette mithään sovinttookhaan ei tule. Uussiin sävelheitten sijhaan saama tyhä uussii värssyi vanhaasseen ruijalaistamisvirtheen. Kväänit ei tietenkhään hävvii mihinkhään vaikka staatti käänttää heile sölän, het jatkathaan puohailuu ommiin kielen ja kulttuurin rästiin kansa. Mikä hävvii, sitä met murettimma, oon usko tulleevaisuutheen. Lyhykäisesti sannoin toivo ja ilo.</p>
<p>Siitä harva hyöttyy, ja met allepriimustamma ette Norjan etu oon ette kväänikansa uskoo tulleevaisuutheen kansa jälkhiin vuođen 2023 lopun.</p>
<p><em type="italic">Pölättelystä pelkkhään pölkhöön </em></p>
<p>Se oon raskas pittäät ylhäälä illoo, merkitystä ja motivasuunii ko taas tullee muistutetuksi siitä ette atomiasheet uhathaan kväänikansan, saamen kansan, koko Norjan kansan, mailman kaikkiin kanssoin koko olemassaolloo.</p>
<p>Ko mie olin nuori, mie muistan ette silloin minun äiti oli kiivas kaikenlaisten semmoisten asheitten vastustaaja, hän ja monet muut piđethiin globaalista tuhhoo niin isona uhkana ette kaikki muut assiit tulthiin vasta sen pörässä. Sen mielestä mailmala ei ollu atomiasheitten kansa minkhäänlaista tulleevaisuutta, ja mie tulin veđetyksi myötä hänen työhön rauhan puolesta ja atomiasheita vasthaan. Hiljemin kauhistus lymys, ja pää penshaassa itte kukanenki oon hommailu kuka mitäkin. Kiini tähän asti ko kauhistus taas oon itäny framile ja näyttäny ittensä epähumaanisen kuunaaman.Atomiasheet oon maanpäälinen antikristus.</p>
<p>Atomiasheet oon materialiseeraantunnutta pahhuutta; net anttaavat luvan ette ilman rankaisematta saapi iskeet kuolihaaksi.</p>
<p>Tääpänä se on Putin, mutta semmoissii superkonnii löyttyy kolmetoista tusinasta. Meilä oon niitä kokonainen raito ođottamassa tulleevassa aijassa. Meiđän erinomhainen, korkkeesti kunnioitettu demokrattiiki oon niin ko vasiten tehty lykkäämhään framile mätämunnii. Systemaattisesti jakamhaan valttaa ihmisille joita ei mishään taphauksessa pitäis päästäät hallittemhaan. Vallanhimoisille, misthään perustamat-tomille konnile jokka pöläthään tyhä yhtä assiita: ajatusta ette het häyđyttäis päästäät irti vallasta.</p>
<p>Sen tähđen, ko met tieđämä ette demokrattiiki saattaa vajota tyraniisseen, saattaa ihmiskunnan tulleevaisuuđen turvata parhaimitten sillä ette ei olheen anneta semmoista asetmahtii ittevaltaisten ihmisten halthuun.</p>
<p>Mutta ei pieni, rauhaa rakastaava Norjakhaan ole pitäny viishaana kokonhansa ja ijänkaikkisesti kielttäyttyyt atomiasheista. Mutta plasti-imuröörit, siinä meni raja. Se oli viimi vuona se, ja mitähän net meiđän johtaajat aikkoovat kielttäät tänä vuona? Piian kielethään karhukorvat kläppiin genseriissä?</p>
<p>Teknoloogilinen etheenpäinmeno ja vihrinen muutos pareman tulleevaisuuđen puolesta. Minkä tulleevaisuuđen?</p>
<p><em type="italic">Auttaako hätä kväänin kehräämhään? </em></p>
<p>Kaikki lapset saathiin fiinin puvun, mutta ei Ääni. Mutta sehän oonki kvääni.</p>
<p>Huono kuulo – kaikki lapset -pilajutussa oon taikkaa: Oon paljon fästii ja muita paikkoi missä oon kläppii ja missä surulisen harvoin saatama nähđä ette joku lapsista olis kvääni ja sillä pyntätty kväänipukhuun.</p>
<p>Tietenki sielä oon kväänikläppii, paljonki, sitä ei vain saata tiettäät. Heiltä vailuu kväänivaattheet. Yksinkertaisesti sanottunna <span type="quote">”kväänipuku”</span>. Mikä tarkoittaa koko joukkoo vaatetkappalheita, vuotakenkkii ja muita mikkä yhđessä tehđhään eppäilemättömän kväänilookin.</p>
<p>Ylheensä kväänikläpit näyttäävät samalta ko ruijalaiset lapset, eli heilä oon dongerihousut ja kaunis paita eli plyysi, ja sillä se oon paha tiettäät kuka oon mitäki. Kläpit näyttäävät, kunka met sen oikhein sanoisimma, ruijalaistunheelta.</p>
<p>Meiđän kväänikläpit ansaitteevat paremppaa, ja häyttyy sannoot ette met tunnema surruu ko fästi oon monenkulttuurinen ja sielä oon myötä saamen kläppii. Usheet, muutamisti usheimat, oon pyntätty omhaan eli oman perheen tradisunaalisheen saamen fästipukhuun. Se oon helppo itte kukaselleki nyökätä ja havaita ette siinä oon saamen lapsi.</p>
<p>Kattopa vain kunka paljon ja monenlaista vaatetkappaletta heilä oon mistä valita, saamen lapsila. Ei tyhä tradisunaalinen Kaarasjoven eli Koutokeinon puku, heilä oon vaikka kunka paljon muuta fiinii ja monenlaista vaatetta. Nokko ette pystyyvät yhđistelemhään ja leikittelemhään, ja kuitenki jokhainen näkkee ette het oon saamelaiset.</p>
<p>Niin miksi, met kysymä, ei kväänikansa pysty samhaan? Luomhaan monnii fiinii vaatetkappalheita kvääniin mallhiin ja anttaat kläpit lukkeet aanen-taanen ja plokata kaapista vaattheita ja pröövätä niitä? Vaivaako kväänii purismi? Vieläkö met purema kynssii ja murettumma ette tulleeko kuitenki se pukupoliisi ja viepi meiđät tyrmhään?</p>
<p>Oonhan se mahđolinen. Ja siinä meilä oonki hyvä syy ensistä pröövätä sommii keksinttöi ja tulleevii vaatetkokhoonpannoi kläpiilä. Ottaat heistä mitat ja panna neulomamasiinin toimheen. Antakkaa lapset olla eđeskävviijät, se olis meistä hyvä, ottakkaa pithoon halvat kankhaat ja tavalisemat vaatetkappalheet ja unheettakkaa verat ja fästipuvut. Vaatikkaa kläpit kväänivaattheissiin ja muihin sen sorttishiin ja kattokkaa mikä toimii ja mikä saattais toimiit kansa raavhaila. Met toivoma ja uskoma ette pukupoliisi kielttäytyy jakamasta faarttisakkoi pikkupeniköile.</p>
<p>Tässä välissä sie saatat mennä netthiin ja kirjoittaat <span type="quote">”saamen vaattheita”</span>. Siinä ittää framile sađoittain kuvvii ja priimustuksii ja monenlaista näyttöö rajattomasta luomisvoimasta. Saamen luomisvoimasta mikä näyttää ittensä vaphaampanna ja kevveempännä ko kväänin luomisvoima.</p>
<p>Tässä häyttyyvät kväänit tehđä paranuksen ja nouttaat framile neulan ja lankkaa.</p>
<p><em type="italic">Kestäkkää vähäsen vielä </em></p>
<p>Tänäki vuona hallitus kieltyi alkamasta kvääniin maalaakin oikkeeksi sponsoriksi. Sitte häyttyy tyhä pyyttäät ette kväänikansa ei antais alle, mutta jatkais ilmaista työtä hyvän assiin etheen.</p>
<p><span type="quote">”Norjan issoin laakihomma”</span>, oon tässä maassa tehtävän ilmaistyön fiini nimi, ja hallitus oonki antanu vuođele 2022 nimen <span type="quote">”Vapaaehtoisuuđen vuosi”</span>. Niin samhaan aikhaan ko staatin tuki vapaaehtoishommale – kuitenki kvääniin – oon surkkeen alhainen. Met sanoisimma ette se oon pakki plasterilappui kläppiin sormii varten, erona ette siinä motiivinna oon kvääniflaku Disney-figuuriitten sijasta.</p>
<p><span type="quote">”Tulkkaa myötä”</span>, kehoittaa Kulttuuridepartementin Vapaaehtoinen Norja. Het sannoovat ette jos kysymyksessä oon keskusorganisasuuni missä oon usheita paikkalaakia, se tämä oon <span type="quote">”loistaava mahđolisuus kovota voimat ja alkkaat hommhiin”</span>. Net käskeevät <span type="quote">”fästiksi”</span> sitä mihin ihmissii nyt pyyđethään myötä.</p>
<p>Häyttyy sannoot ette harvat oon enämen myötä tässä <span type="quote">”fästissä”</span> ko kväänit. Vapaaehtoisuutta oon niin monenlaista; jos triivastumista lissäävät vapaa-aijan aktiiviteetit oon toisessa päässä, se toisessa oon sikkaristi kvääniin ilmaistyö. Kvääniin vapaaehtoisuuđessa oon myötä enämenki ko tyhä vaapa-aika ja triivastuminen, siitä henkkaa pärjäääkö kväänikansa hengen. Se saattaa kuuluut liikapuhheelta, mutta niin se vain oon. Jos styyrit ja jäsenet ei tekis vapaaehtoishommaa, se kulttuuri ja kieli kansa kyllä melkhein kuoltais kuivhuutheen. Silloin kvääniin seuraava paikka oon museumi, kulttuurirusinoina vahvaseinäisissä klasikaapiissa.</p>
<p>Puhumattakhaan Kvääniteatterista. Niin paljon ko siihen oon pantu kovvaa työtä mitä oon johtanheet valkkeesielut jokka tuskin oltais saattanheet lähättäät paremppaa hakemusta ette saatais staatilta hyvvää tahtoo, ko se loistaava lavamenestys mikä heilä justhiin oli. Se ei kuiten ollu tarpheeksi. Kuulimako siitä kunka staatti revitaliseeraa kvääniin kieltä ja kulttuurii? Mitä vielä tarvithaan, met kysymä, ko ei menestyyvä kansalinen kvääniteatterikhaan saa kuurttoo?</p>
<p>Kunka kauvoin met saatama jatkaat tähän laihiin, 99 prosenttii ilmaistyötä ja joku promili staatilta, se ei ole hyvä sannoot. Kymminauha mennee kohta poikki, varraukset varroi jakkaaville esivalloile oon jo olheet monet. Met uskoma ette jos kansa vuosi 2023 valloo hiethaan ilman ette jälkhiin Tottuuskomisuunin raportin vuona 2024 tullee vakaviita paranustoimii, se sitte se kymminauha tođesti katkee. Kväänit ei ennää jakseta ottaat päälensä staatin eđestä vastuuta revitaliseerauksesta ilman ett staatti oon laakissa myötä.</p>
<p>Ruijan Kaiku käyttää tässä tillaa mainota niitä monnii jäseniitä ja muita valkkeesielui mikkä oon myötä kvääniin seurahommassa. Ilman niitä tuhanssii tiimoi mikkä het uhraavat, olis kvääniassii pysättynny. Mutta toivoo siis oon, sen nimi oon Høybråten et kumppanit, niin ette kestäkkää vielä vuođen, se oon meiđän kehoitus.</p>
<p><em type="italic">Krannii kylästelemässä? </em></p>
<p>Väki joukoittain oppiivat tietämhään ette het tulhaan lantalaisesta suvusta ja sillä lähteevät myötä kväänitten yhđistystoimhiin. Heilä oon aukkein mieli ja halu tiettäät lissää, ja se oon soma nähđä kunka het äkkii tulhaan ylösotetuksi assiista.</p>
<p>Histooria minkä vastaheräny kvääni kohtaa, oon tasan sama. Niissä kuuluu sama molliääninen muistelus ihmisistä mikkä nälän ja sođan tähđen lähđethiin vajeltamhaan ette saatais pareman elämän, ja kunka het jälkhiin paljoin vastusten ja kärsimysten lopuksi tulthiin <span type="quote">«Ruijan»</span> ruokarikkhaala rannale.</p>
<p>Muistelus ossaa herkkhiin tuntheissiin ja sillä se ellää aijasta toisheen. Se oonki histoorialisesti tosi minkä assiin tunnetut ammatti-ihmisetki vahventtaavat. Se oon tähđelinen osa kvääniin narratiivii ja meiđän yhtheistä ymmärystä, ja oon myötä kaikissa kulttuurin haamuissa, ja eriliikaisesti näyttämätaitheessa.</p>
<p>Met olema sitä mieltä ette aika – ja kvääniassii – oon nokko kypsä ette narratiivii jo saattaa kattostaat kriitilisestiki. Tämä heiđän vajelus, saattaa kyssyyt, kunka kauvoin se oikkeestansa kesti? Kunka raskas se oli ja kunka tuntematon tie? Tässä sitaatti Pohjais-Norjan museeumista:</p>
<p><span type="quote">«Yykeänperän markkinat olthiin yhđet Pohjaiskalotin usheista vanhoista kauppamarkkinoista. Niistä löyttyy tiettoo lähtheissä jo vuođelta 1571, ja sitä piđethään ette net oon yhđet Pohjais-Norjan kaikkiin vanhiimista markkinoista. […] Niile tuli väkkee kaikkialta Pohjaiskalotilta.»</span></p>
<p>Semmoissii markkinoita piđethiin usheita kerttoi vuođessa. Vielä tämä sitaatti kulttuurisentteri Sisalta:</p>
<p><span type="quote">«Kiini 1500-luvulta saakka Possukopan markkinat oon olheet tärkkee kauppapaikka ja kans koko Pohjaiskalotin kohtaamispaikka. Täälä kohđathiin ihmiset usheista maista, merenrannalta ja tunturista, ruijalaiset, saamelaiset ja lantalaiset (kolmen kansan kohtaaminen). Kaupan, ystävyyđen ja naimisen takia usheet jääthiin Alattihoon asumhaanki. Tästä syystä Alattion ihmismäärä vähittäin kasus, Ja se antoi Alattiole sen omanlaisen monenkulttuurisen identiteetin.»</span></p>
<p>Sitä oli usheita samanlaissii markkinoita, mutta nämät kaksi oon net mikkä ihmiset parhaimitten tuntteevat. Meiđän sihti tässä oon siinä ette keino Pohjais-Norjhaan kyllä oli opas. Se oli sen aijan E6, erona ette vaara jouttuut onnettomuutheen oli pienempi ko nykyään. Ihmiset jokka aijothiin Pohjais-Norjhaan, tuskin lähđethiin reishuun yksin, het reisathiin auttiitten maitten läpi jonku matkassa, olthiin myötä seurassa yli tunturin, juđethiin yhđessä alas jokivankkoi kiini merenranthaan asti.</p>
<p>Tradisunaalinen kvääninarratiivi oon kaunis ja sentimentaalinen, se passaa hyvin musikkhiin, tanshiin, teatterhiin ja kyynelheissiin ihmisten silmänurkissa. Kuitenki kysymys kuuluu ette kunka kauvoin kväänikansa aikkoo pelata samala nuotila, erinomhattain ko het kohđathaan uussii, tieđonankariita jäsenii.</p>
<p>Se oon lyhykäisesti sanottunna joksiki surulinen ja ikävä nuotti. Saattaa olla niinki ette net suomalaiset ja lantalaiset jokka vanhaasseen aikhaan kylästelthiin länsikrannii – ja piian jääthiinki sille reisule – kojethiin kans iloista ođotuksen tunnetta ja muuta sommaa.</p>
<p><em type="italic">Tervettulemaa Suomi </em></p>
<p>Se oon surkkee ette kallhiita resurssiita häyttyy käyttäät ylösvarustelhuun ja puolustuksheen. Viskata tyyhään sotamasiinhiin millä ei ole muuta pittoo ko tuhhoominen. Siihen oon syy ette ko hunsvotit hajjoittaavat tieraama-apparaattiita ja pyssisuojii, se sitä käskethään raiskaamiseksi.</p>
<p>Men mailma nyt oon mikä se oon, ja nyt meiđän hyvä krannimaa Suomi ooh yksi niistä jokka ei hoksaa muuta konstii ko puristaat käđen nyrkkhiin ja varustaat ittensä pahhiiman varale. Suomi oon jo Pohjaisen militäärinen suurvalta, ja ko se nyt tullee myötä NATO:nlaisheen puolustusallianshiin, ei heiđänkhään pääle ennää pysty karistamhaan.</p>
<p>Ryssänmaa oon paljastanu ittestänsä paljon siinä ko oon hyökäny Ukrainan pääle, muun myötä oman militäärisen taitamattomuuđen. Sotalaisen ammatthiin kuuluu nykyään kompetansi, ja se oon sama ko pilkata sotalaisen ammattii ette lähättäät ulos <span type="quote">«hunsvottiita masiinikiväärin kansa.»</span></p>
<p>Pohjaisessa met olema kasunheet ylös niin käsketyn ryssän karfuun kalvheessa. ”Koska ryssä tullee?” kysythiin ihmiset, ja met tunsima ittemä pieneksi ja heikoksi. Halu nähđä ryssät siivona isonaveljenä – se oli rajaton. Met olema työtelheet ja raatanheet ette eläisimmä ystävinnä ja sovussa, nyt oon pettymys pohjaton.</p>
<p>Ko uhka viimi vuođen aikana kasus, kansa kysymys kunka väkevä militäärivoima Ryssänmaala tođesti oon, tuli aktuaaliseksi. Silloin met löysimä interessantin artikkelin sivulta forskning.no vuođelta 2018 minkä oli kirjoittannu ruottalainen tutkiija, varhempi kenraalimajuri Karlis Neretnieks. Hän poisti meiltä sen fataalisen tuntheen ette meiđän isoveli öystässä jonaki päivänä saattais ittäät meiđän kotivuonhoin ja reuhastaat niin ko halluu. Karlis kirjoitti:</p>
<p><span type="quote">«Jos met panema yhtheen Suomen, Ruottin ja Norjan militäärivoimat, se meilä oon tođesti vaikuttaava iskuvoima. Siitä tullee isompi ko mitä Ryssänmaala oon kovossa täälä meiđän osassa mailmaa.»</span></p>
<p>Met olisimma mielelä puhunheet kesän kväänifestivaaliista ja muusta somasta, mutta se oon kansa hyvä ko saattaa tukkeet meiđän huolestunutta krannii. Tutkiija lopetti kirjoituksen näin:</p>
<p><span type="quote">«Se olisi hyväksi kaikile pohjaismaile jos kansa Ruotti ja Suomi tultais NATO:n jäseneksi.»</span></p>
<p>Näyttää ette niissä sanoissa oli etiäinen. Met toivotamma syđämellisesti tervettulemaa.</p>
<p><em type="italic">Nimi ei kethään pahena </em></p>
<p>Tuoloin tällöin Ruijan Kaiku saapi kritikkii siitä ette siinä näkkyy sannoi niin ko kainu ja kainun kieli, lantalaiset ja lannan kieli. Nythän oon niin ette meiđän avustaajila, jokka ei ole meilä redaksuunissa fastissa työssä, oon vaphaus käyttäät sannoi mitä het itte piđethän ette oon passelit käyttäät omasta väjestä ja kielestä.</p>
<p>Vaikka Ruijan Kaiku oon kielipoliittisestiki niin ko muuutoinki poliittisesti vapaa, met kuitenki seuraama Kväänin kielitingan neuvoi. Ko olema kynänvarressa itte, met kirjoitamma kvääni ja kväänin kieli emmäkä perusta siitä mitä muutoin ajattelema ette kumpi olis äänelis-esteettisesti eli tastatuurilis-praktilisesti parempi piđossa, kainu ja kainun kieli vain kvääni ja kväänin kieli.</p>
<p>Met kieltäyđymmä harjoittamasta sensuurii ja kielipurismii. Met emmä usko ette pakko oon oikkee tapa, kielelinen vaphaus ja sanavaran rikkhaus oon tähđelisemät. Tässä passaa muistaat sananlaskuu joka sannoo ette rakkhaala lapsela oon usheet nimet. Meitä ei vanhemat nimet häiritte, meistä net rikastuttaavat kieltä ja herättäävät tieđonankaruutta, samhaan laihiin ko se ko ensi kerran kuulima kvääniistä ette het oon äänetön kansa ja ette heiđän kieli oon syđämen kieli. Kainu ja lanta näytethään vanhemphaan aikhaan, net oon myötä osoittamassa ette kvääniilä oon pitkä histooria. Net oon kvääniaartheita samhaan laihiin ko hirsirakentaminen ja savvusauna, eikä niitä piđä hylätä vaikka uuđet tuulet puhalettaiski. Ruijalaistaminen ei kaippaa kvääniin appuu.</p>
<p>Häfti <span type="quote">«Allmenn innføring i skriving av kvensk»</span> tuli ulos vuona 2012, ja siitä löyttää heti alusta tämän syntaktin: <span type="quote">«Kielitinka neuvoo ette kielen nimi omala kielelä oon kvääni. Vieressä oon piđossa nimi kainu, ja varhemin kieltä käskethiin nimelä suomi.»</span></p>
<p>Häftii ei ole antanu ulos Kväänin institutti mutta Kainun institutti, se paikka minkä alla kiini vuođen 2007 aprilikuusta asti oon toiminu Kväänin kielitinka, eli varhemin kieliraatiksi käsketty homma.</p>
<p>Ette kielitingala tässä oon sana <span type="quote">«parallelt»</span> eli vierityksin, se meinaa ette sanat oon kohta samassa arvossa, mutta tođelisuuđessa sana kainu oon hävviimässä sanan kvääni tieltä. Ruijan Kaiku ei sen enämppää vastusta eli eđistäkhään tätä kielen muutosta, niin ko ei pukstaavin đ-khään pittoo kirjoituksessa. Meilä sen pito oon sen jälkheen kuka meilä oon avustaajana, mutta sitä näkkee aina harvemin ette harvemin.</p>
<p><em type="italic">Koska kirjoitus oon kväänikirjoitus </em></p>
<p>Tässä makasiinissa sie pääset lukemhaan kväänikirjoituskilvasta 2021ja samala usheimat voittajatekstit. Hyvä homma, kilpa, mutta kysymys kuuluu ette mitä tekstiltä vaađithaan ette sitä saattaa käskeet kväänikirjoitukseksi, ja se täyttää kriteerit ja päässee osalistumhaan.</p>
<p>Se oon puoleksi filosoofilinen kysymys mikä vaikuttaa helpolta vastata, mutta ei kuiten ole yksinkertainen. Saattaako esimerkiksi kirjoittaja joka ei ole kvääni, käänättäät kirjoituksen kvääniksi ja osalistuut? Entä kirjoittaja joka ei ole kvääni, mutta kirjoittaa kvääniksi? Täyttääkö semmoinen teksti oikkeen kväänitekstin kriteerit?</p>
<p>Vastaus ensimäisheen kysymyksheen, niin ko met assiin ymmärämmä, oon ette ei. Biblioteekin hyllylä tekstin sortteerattais käänöskirjalisuuđeksi, tuskin vasituiseksi kvääänikirjalisuuđeksi. Vastaus toisheen kysymyksheen ei ole niin helppo, mutta tässäki met sanoma ette ei. Ruijalainen kirjailija joka kirjoittaa tyskäksi, oon aina vain ruijalainen kirjailija eikä mikhään tyskäläinen kirjailija. Se oon paradoksi ette vaikka ruijankielinen kirjoitus kelppaa kväänikirjoituskilphaan, se kuitenki saattaa kvääniksi kirjoitettu teksti jääđä ulos.</p>
<p>Ette kirjoituskilvasta saattaa sannoot ette se oon kväänikirjoituskilpa, se pittää täyttäät muutamppii <span type="quote">”kväänikriteeriitä”</span>. Niin ko met sen näjemä, siinä oon olemassa kaksi kriteerii. Kuuluvaisuus ja teema. Jos järjestethään kväänikirjoituskilvan ilman ette tarkemasti muistelhaan mitä se tarkoittaa, siinä saattaa käyđä niin ette kvääni saapi kirjoittaat vaikka mistä ja päässee osalistumhaan, mutta se joka ei ole kvääni, häyttyy kirjoittaat kvääniteemasta ette päässee olemhaan myötä.</p>
<p>Niin ko ymmärämmä, tämä oon arvelukysymys. Joka taphauksessa se oon juryn tehtävä päättäät tästä. Varmiinta osalistuminen oon ko oon selvä kvääni ja kirjoittaa kvääniteemasta kvääniksi. Silloin sie oletki jo ylikvalifiseerattu. Sinun tila oon vastakohtainen jos sie et räknää itteesi kvääniksi, jätät tekstin ruijaksi ja tekstissä tyhä tuossa tässä ja pinnalisesti, formun takia, kirjoitat kvääniteemasta.</p>
<p>Kirjailijayhđistykset jokka ei huoli myötä jäseniitä jokka ei kirjoita kvääniksi, foorlaakit jokka antava ulos tyhä kvääninkielistä kirjalisuutta, kirjoituskilvat mihin tyhä kvääninkieliset tekstit saava osallistuut – siinä met emmä vielä ole. Tarvithaan lissää revitaliseeraamista, ja siinä välissä häyttyy käyttäät ymmärystä. Hengestä ei saa kiini käsipelilä, se oon ushein vaikkee panna kirjalijoita ja heiđän tekstii johonki karsinhaan. Onneksi. Mutta jonkulaissii kriteeriitä pittää kuitenki olla, niile innokkhaile näpyttelijöile jokka uneksuthaan rahasta ja mainosta.</p>
<p><em type="italic">Räknäystehtävä huntteerattavaksi </em></p>
<p>Kevväilä Ruija Kaiku lähätti raadiosarjan <span type="quote">«Kväänit, unheetettu minoriteetti»</span>, missä programinjohtaaja Frank Halvorsen neljenessä episoodissa käsitteli ekonomiita.</p>
<p><span type="quote">«Aktiviteetti lissäinttyy, mutta kaara mistä saatama ammelttaat, pyssyy kohta samana. Kväänit saavat plakkarimourui tarpheen suhtheen»</span>, liitto sanoi, ja sen sanoman kansa olema yhtä mieltä.</p>
<p>Mutta ko Halvorsen kysyi staatinsekretääri Raymond Robertseniltä KUD:sta (Kommunaali- ja uuđistusdepartementista) assiin ympäri, se vastaus oli sama ko ennenki. Kyllä rahhaa oon nokko. Tođesta, nuoin 50 miljoonaa, huomhautti Robertsen, ja siinä hän pani samhaan läjhään muun myötä museumitoimen ja opettaajakoulutuksen.</p>
<p>Sepä oli uusi tieto, met havaittimma, met jokka vuosittain olema luulheet ette rahhaa kväänimeininkhiin oon vuotisesti nuoin 14 miljoonaa.</p>
<p>Met ymmärämmä miksi staatinraati räknää niin ko räknää, mutta samala olema kansa eppäileväiset ko samhaan läjhään räknäthään semmoissii kostanuksii mitä oon piđetty ittesthään selvänä.</p>
<p>Meiđän mielestä staatin pitäis ottaat eđesvastuun kväänin kielen opetuksesta ilman ette se vähenttää kostanukset muista kväänirahoista. Ja ko kväänit pittäävät olla integreerattu ja tähđelinen osa maan yhtheista histooriata, se museumitoimi pitäis peilata kvääniperinttöö ilman ette varat pittää ottaat erityisistä kväänirahoista.Saattaa se olla niinki ette met olema väärässä ja ette met jouđuma myöntämhään ette Robertsenin ajatukset ei ole kokonhansa väärin. Mutta se saattaa kansa tulla siitä ette meiđät oon villitelty uskomhaan ette kväänit oon Norjassa pääsheet sisäle lämpimhään. Piian kvääniin olemassaolo ei olekhaan ittestänsä selvä assii ko staatti laittaa palveluksii omile asukkhaile, niin ko esimerkiksi Norjan koululapsile ja museumissa kävviijöile.</p>
<p>Joka taphauksessa kokemus oon se ette erityisile kvääniassiile oon liijan vähän verestä rahhaa. NKL:n logikki oon tässä loistaava. Ko liijan monet hyvät toimet jääđhään ilman rahatta sillä ette oon liijan vähän rahhaa kaikkhiin hyvhiin tarkoitukshiin, niin kyllä, silloin tođesti oon liijan vähän rahhaa.</p>
<p>Oikhein eli väärin, staatinraatin räknäystappaa oon syytä ihmetellä, ja se ittesshään ei ole mikhään huono assii.</p>
<p>Toivotamma hyvvää kessää kaikile kvääniile, staatinraatiile ja muile.</p>
</body></document>
