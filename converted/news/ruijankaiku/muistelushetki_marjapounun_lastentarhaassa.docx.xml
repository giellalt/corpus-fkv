<document xml:lang="fkv" id="no_id"><header><title/><genre code="news"/><author><unknown/></author><year>2017</year><wordcount>1209</wordcount><conversion_status type="standard"/><availability><license type="standard"/></availability><origFileName>muistelushetki_Marjapounun_lastentarhaassa.docx</origFileName><parallel_text xml:lang="nob" location="eventyrstund_i_baertua_barnehage.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p>Kväänin  kieli  oon  rohki  uhattu kieli. Nyt  kväänimiljööt  toivothaan  ette kielipesät lastentarhoissa  autethaan  pelastamhaan  kväänin  kielen.</p>
<p>Marjapounun  lastentarhaassa  Lemmijovessa  ,  Porsangin  komuunissa  ,  oon  muistelushetki.</p>
<p>– Kuka  kloputtaa  minun  sillan  päälä  ? sanoi  trolli  .</p>
<p>Kielityöntekkiijä  Anna-Kaisa Räisänen joka  työtelee  Kainun  institutissa  Pyssyjovessa  , muistelee kolmen pukki  Pruusin  ympäri.  Seittemen  lasta  istuthaan  niin  ko  sytytetyt  valkkeet  ja  kuunelhaan  tarkoin.</p>
<p>–  Trolli  sanoi:  Mie  tulen ja otan sinun!</p>
<p><em type="italic">– </em> <em type="italic">Interessi </em> <em type="italic">kväänin </em> <em type="italic">kielheen </em> <em type="italic">kukkii </em> </p>
<p>Täälä  Porsangissa  oon  kielipesä  ollu  puolitoista vuotta.  Yhtheensä  20 lasta ja  heän  vanhiimet  , sekä lastentarhaan  työntekkiijät  jokka  työtelhään  kielipesän  kans  ,  saahaan  oppiit  kväänin  kieltä.  Kans  kielisepät eli kylän  pensionistit  tulhaan  lastentarhaasseen  praatimhaan  lapsiin  kans  . Ja se mennee  etheenkäsin  ,  sannoo  Anna-Kaisa Räisänen.</p>
<p>–  Het  oon  oppinheet  joksiki  paljon,  het  oon  oppinheet  fraasiita  joita  mie  pruukkaan  pittäät  ,  het  saatethaan  färit  ja räknätä  kymmenheen  .  Het  saatethaan  monnii  laului  , ja  het  ymmärethään  suuriman osan,  sannoo  hän.</p>
<p>Ja hän  oon  hoksanu  ette lapset  ootethaan  ilola  niitä  hetkii  ette  lujethaan  kväänimuisteluksii  .  Työntekkiijät  kans  tykäthään  ette se  oon  soma. Maija Lindbäckillä  oon  eesvastaus  lastentarhaan puolelta. Hänen  faari  puhhuu  kväänii  , ja hän tykkää ette se  oon  fiini  saaha  itteki  oppiit  kieltä ja  opettaat  sitä  lapsile  .</p>
<p>– Se  oon  ollu  rohki  soma, ja  sommiin  oon  ollu  nähä  lapsiin  progresjuunin  ja  interessin  kväänin  kielheen  joka kukkii  enämen  ja  enämen  .  Het  oon  oppinheet  paljon,  sannoo  hän.</p>
<p type="title">Yksi niistä harvoista kylistä missä kieli yhä ellää</p>
<p>Joulun  jälkhiin  aloitethaan  kielipesän  kans  Raisin  komuunissa  Tromssassa.</p>
<p>Mutta  kväänin  kielen tila  oon  rohki  kriittinen. Monessa kylässä  Pohjais  -Tromssassa ja  Finmarkussa  saattoi  50-60  vuotta  aikkaa  kuula päivittäin  kväänii  , tahi ”  suomee  ” niin  ko  usseesti  sanothiin  , mutta nyt kieli  oon  hithaasti  mutta  sikkaristi  jaukkunu  jokapäiväisestä  puhheesta  .  Vanheman  sukupolven ihmiset  kekkä  oon  pitänheet  kväänin  kielen,  kuolhaan  hithaasti  mutta  sikkaristi  pois.</p>
<p>Pyssyjoki  oon  yksi niistä harvoista kylistä missä yhä saattaa kuula ette  puhuthaan  kväänii  , muun myötä  Coopissa  .</p>
<p>– Päivää,  hilssathaan  Nanna  Salamonsen  ja Else Olsen  ko  het  tulhaan  sisäle  pikkuisen kylmästä talvipäivästä.</p>
<p>– Päivää, kuuluu vastaus.</p>
<p>Täälä  kylässä  oon  yhä  väkkee  kekkä  oon  kolmikieliset. Niin  oon  ollu  vielä  muutampi  vuosi  aikkaa  monissa  muissaki  kylissä  Pohjais  -Tromssassa ja  Finmarkussa  missä  puhuthaan  päivälisesti  kväänii  ,  saamee  ja norjaa. Mutta se  oon  yksi  vaikkeus  :</p>
<p>– Nuoret ei saata  kväänii  , vaikka  het  oon  oppinheet  sitä koulussa,  sannoo  Ester  Haldorsen  .</p>
<p>– Se  oon  meän  oma syy  ko  emmä  ole  opettanheet  sitä  heile  ,  sannoo  Nanna  Salamonsen  .</p>
<p type="title">Tarvithaan satsinkkii koulutuksheen</p>
<p>Tämä tila meinaa sitä ette  kväänin  kieli  oon  yksi niistä  Euruupan  uhatuista kielistä  jokka  oon  jaukkumassa  pois.  Viimi  kesänä  Euruupparaati  esitti ette  häättyy  aloittaat  noppeita  toimii joitten  avula  estethään  ette kieli kuolee pois.</p>
<p>– Tila  oon  ollu  kriittinen jo  kauvoin  , mutta nyt  alkkaa  olla  rohki  hoppu  aloittaat  toimii joitten  avula  pelastethaan  kväänin  kielen, sanoi Ruijan Kveeniliiton  johtaaja  Hilja  Huru  kerran  Klassekampen  -aviisissa  .</p>
<p>Ja  kvääniilä  Pyssyjovessa  ja  Lemmijovessa  , niin  ko  muutoinki  pohjaisessa,  oon  nyt  haastet  ette kielipesä ei ole  nokko  ,  het  tarvithaan  kunnon  satsingin  kieltä  varten  jos sen  meinathaan  säilyttäät  .</p>
<p>–  Justhiin  nyt se  oon  liika vähän ette  oon  tyhä  kaksi  kielipessää  ja yksi päivä per viikko, se ei ole  nokko  ette  elästytethään  kielen, vaikka se  oonki  hyvä alku.  Tietenki  met  tarvittemma  paljon  enämen  ,  sannoo  Räisänen.</p>
<p>Se  oon  kans  probleemi ette lapset  ei  saa  jatkata  kväänin  kielen oppimista  sitte  ko  het  alethaan  koulhuun  . Se  oon  suuri pula  kväänin  kielen  opettajiista  koko maassa.</p>
<p>– Sen  jälkhiin  ko  lapset  oon  valmhiit  lastentarhaasta  ,  heän  motivasjuuni  oppiit  kväänii  loppuu siihen,  sannoo  hän.</p>
<p>Kielitutkiija  Mari Keränen  oon  sammaa  mieltä. Vaikka kielipesä  merkittee  paljon, ei se ole  nokko  ,  sannoo  Keränen. Hän meinaa ette  tarvithaan  satsinkkii  kaikissa koulutuksen osissa.</p>
<p>–  Met  hääymä  kattoot  koko  koulunkäynttii  , ette  löyvythään  opettaajat  ,  met  tarvittemma  opettaajankoulutuksen  kväänin  kielessä ja se  vaattii  paljon  resyrsiitä  ,  sannoo  hän.</p>
<list><p type="listitem">Luje  kans  :  Ei ole helppo  löyttäät  ihmissii  kekkä  saatethaan  olla myötä pelastamassa  kväänin  kielen</p>
</list><p>Ruijan Kveeniliitto toivoo ette Opetuslain  muutethaan  niin ette  saatethaan  turvata  kväänin  kielen opetuksen.  Tääpänä  kväänilapsila  ei ole  lakhiin  präntättyy  oikkeutta  saaha  opetusta  kväänin  kielessä, se  oon  enimästi  suomen kielen opetusta mitä  heile  tarjothaan  . Hilja  Huru  Ruijan Kveeniliitosta  oon  ollu  möötissä  Tietodepartementin  kans  ja  pyytäny  ette Opetuslain  muutethaan  .</p>
<p type="title">Joutunheet norjalaistamispolitikin alle</p>
<p>Kvääniin  histooriassa  ,  samala  tavala  ko  saamelaisten  histooriassa  ,  näkkyy  norjalaistamispolitikki mikä alkoi 1800-luvun puolivälissä.  Norjalaistamispolitikin  tähen  ihmiset ei  ennää  opettanheet  kieltä  nuoremiile  sukupolvile  , vaikka perheen  vanhiimat  puhuthiin  yhä  kväänii  keskenänsä.  Soan  jälkhiin  kieltä  opetethiin  vähemän  ja  vähemän  uusile  sukupolvile  , ja tämän  tähen  oon  ainaki  kaksi  sukupolvee  jokka  ei saata  kvänii  .  Tääpänä  tyhä  harvat nuoret  piethään  kväänii  joka päivä, tahi  saatethaan  lainkhaan  kväänii  .</p>
<p>Ja vaikka  viimi  vuossiin  aikana  oon  monesti  pörhäänkuulutettu  voimatoimii  , ei näitä  suurii  toimii ole  tullu  .</p>
<p>–  Kväänin  kieli  oon  hirmu uhatussa tilassa. Jos  met  aijoma  kuula  kväänii  vielä  20-30  vuoen  päästä tässä maassa,  häättyy  tapattuu  paljon,  sannoo  Ruijan Kveeniliiton  varajohtaaja  Trygg  Jakola.</p>
<p>Kuurto  minkä  annethaan  saamen toimii varten,  oon  lissääntynny  huomattaavan  paljon  viimi  kahenkymmenen  vuoen  aikana (katto faktaboksin).</p>
<p>Se ette saamen toimet  oon  saanheet  niin paljon  lissää  rahhaa  , josta Saametinka tieten  saapi  suuren osan,  tekkee  sen ette monet  meinathaan  ette rahan  oon  jajettu  epäoikkeuenmukaisesti  , eikä sitä saata  selittäät  tyhä  sillä ette saamelaiset  oon  tunnustettu  alkupöräiskansaksi  ja  kväänit  ei ole.</p>
<p>Brennpunkt-programissa  jonka  näytethiin  vuona 1998,  fokuseerathaan  tätä jakamista. Siinä muun myötä  peekathiin  ette saamen  organisasjuunit  saathiin  kuurttoo  yhen  kruunun per jäsen, mutta  kvääniorganisasjuunit  saathiin  tyhä  30  äyrii  per jäsen. Saamen osasto  Komunaalidepartementissa  lupas  silloin ette  kvääniorganisasjuunit  saatais  lissää  rahhaa  , mutta  lissäys  ei ole  ollu  niin suuri  ko  mitä  kvääniorganisasjuunit  oon  oottanheet  .</p>
<p type="title">Optimismii kaikesta huolimatta</p>
<p>Tästä huolimatta  oon  kväänimiljöissä  kuiten  vissi optimismi.  Usseemat  ja  usseemat  komuunit  päätethään  ette  het  aijothaan  kolmikieliset kyltit,  viimiseksi  Raisissa  .  Taanassa  oon  komuunin  työjoukko juuri  hyväksynny  päätöksen ette  komuunhiin  perustethaan  kväänin  kielisentterin.  Kans  Naavuono  halluu  kväänin  kielisentterin.</p>
<p>– Se  puhalttaa  – jos ei juuri  tormi  tahi orkaani, niin  kuiten  kväänituuli  – yli maan, sanoi Ruijan Kveeniliiton  varajohtaaja  Trygg  Jakola liiton 30-vuotisjuhlassa  viimi  viikola  .</p>
<p>Hän  peekkaa  muun myötä siihen ette Tromssan  fylkintinka  oon  hyväksynny  kväänin  kielen ja kulttuurin  toimiplaanan  , ja ette  Finmarkun  fylkinkomuuni  työtelee  tämän saman  assiin  kans  .  Uuen  vuoen  aikhoin  tullee  kans  hallituksen eli  rejeeringin  toimiplaana  ,  ensimäisen  kerran  histooriassa  . Jakola  sannoo  ette  heilä  oon  suuret  ootukset  siihen.</p>
<p>– Ei se auta  tyhä  plaanata, se  häättyy  tulla  kans  joitaki  toimii ja  rahhaa  ,  sannoo  hän.</p>
<p type="title">Häättyy itte ottaat kielen pithoon</p>
<p>Ja vaikka Ruijan Kveeniliitto yhä  oottaa  satsinkkii  hallitukselta,  oon  heilä  kans  enämen  ja  enämen  meinikkii  ette  kväänit  itte  hääythään  alkkaat  käyttämhään  kieltä  uusseemin  .</p>
<p>–  Met  hääymä  kans  itte  ottaat  eesvastauksen  ette  vieä  kielen  etheenkäsin  niile  kekkä  tulhaan  meän  jälkhiin  ,  sannoo  Trygg  Jakola.</p>
<p>Tässä  yhtheyessä  saattaa kielipesä, missä sekä lapset,  vanhiimet  ja  materivanhiimet  oon  myötä, olla eriliikaisen  tärkkee  , meinaa Mari Keränen.</p>
<p>Anna-Kaisa Räisänen  iloittee  lasten innosta.  Het  tasan  ootethaan  ette mitä tullee  tapattumhaan  ko  hän tullee  lastentarhaasseen  .</p>
<p>– Se  oon  tärkkee  ,  ko  se meinaa sitä ette  het  tunnethaan  olon  turvaliseksi  kväänin  kielen  kans  ja ette  het  ymmärethään  ,  sannoo  hän.</p>
<p>Marjapounun  lastentarhaassa  mennee muistelushetki loppuu  kohti,  trolli  jouttuu  jokheen  ja net kolme  pukkii  Pruusii  saahaan  syöä  hyvin ja kylläiseksi.</p>
<p>– Ja  hipp  happ  hoppu, tässä  oon  loppu,  sannoo  hän  lapsile  . Nyt  het  vielä  praatithaan  yhessä  ja  laulethaan  kvääniksi  .  Sitte sen  päivän  kielipesä  oon  loppu  .</p>
</body></document>