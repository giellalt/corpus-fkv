<document xml:lang="fkv" id="no_id"><header><title>Taas yksi nöyrävuosi kvääniile</title><genre code="news"/><author><unknown/></author><year>2020</year><wordcount>338</wordcount><conversion_status type="standard"/><availability><license type="standard"/></availability><origFileName>taas_yksi_nöyrävuosi_kvääniile.docx</origFileName><parallel_text xml:lang="nob" location="nok_et_kvensk_uar.odt"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">Taas yksi nöyrävuosi kvääniile </em></p>
<p>Koska met viimi kerran saatoima muistela tođesti hyvän kvääniuutisen? Ei ole helppo muistaat. Se mahtoi olla silloin ko tottuuskommisuuni ilmoitti ette se tođesti aikoi käsitellä kansa sitä vääryyttä mikä oli ollu lantalaisten osana. Mutta oonko tunnustuksen pörästä seuraava askelet poliittiset tevot, sen vasta aika näyttää. Nyt niin ko aina, lantalaiset häättyyvät ođottaat ette ođottaat.</p>
<p>Ođottaat kansa ökonoomisesti, sen jälkheen ko Oikkeiston Jan Tore Sanner syksyn staatinbudsetissa vuotta 2020 varten teki semmosen ehđotuksen mikä praktisesti meinaa lantalaisten kielen ja kulttuurin revitaliseeraamisen pyssäänyttämistä nykytasale. Taas annethaan lantalaisten pääuhkaajalle – aijale – paras mahđolinen elinsija.</p>
<p><span type="quote">«Usheet uskothiin ette vuosi 2020 olis se vuosi, ko satsaus kvääniassiisseen nousis lenthoon»</span>, met kirjoitimma viimi vuona tähän samhaan aikhaan johtokirjoituksessa. Valitettavasti sen häättyy toistaat tänä vuona. Ja taittaa olla ette se oli liijan optimistinen ko kirjoitimma esivalttoin vailuuvasta satsauksesta tähän laihin:</p>
<p><span type="quote">«Met valittemma uskoot, ette tämä ”lepoväli” pittää sisälä sen ajatuksen ette tottuuskommisuunin konklusuunit aukaisthaan tietä kväänikansan ökonoomisen tilan paljole paranemiselle.»</span><span type="quote">”lepoväli”</span> pittää sisälä sen ajatuksen ette tottuuskommisuunin konklusuunit aukaisthaan tietä kväänikansan ökonoomisen tilan paljole paranemiselle.»</p>
<p>Nyt pörästä olema valitettavasti joutunheet havaittemhaan ette lantalaisilla ei piian ole tillaa ođottaat siihen ette kommisuuni oon keriny ittensä työstä. Kieli oon heti poissa, kulttuurisatsauski vastalheessa. Vain noppee satsaus revitaliseerinkhiin pari vuotta aikkaa olis mahđolisesti saattanu tehđä ette kieli ja kulttuuri oltais pärjänheet, mutta staatti sanoi ei – ja sannoo aina.</p>
<p>Vuosi 2020 ja luultavasti iso osa vuođesta 2021 mennee histoorihaan aikana ko <span type="quote">”kaikki”</span> saathiin staatilta raha-appuu – mutta ei kuiten kväänikansa. Sillä met olema nyt mistantanheet toivon. Pyyđämä antheeksi ette nyt kuitenki vähäksi aikkaa annama pessimismile vallan, mutta tämä esivalttoin piina alkkaa painaat meiđän yli. <span type="quote">«Se näyttää siltä ette Isotinka passiivisen aggressiivisesti anttaa lantalaisen/ruijansuomalaisen kulttuurin mennä tyyhään»</span>, siteerasima met Kveenimaanyhistystä viimi vuona ko tila silloin oli justhiin sama: Statinbudsetista löyttyy lantalaisile tyhä vaihetusrahhaa.</p>
<p>Olima met kuitenki vähäsen positiivisetki tähän samhaan aikhaan viimi vuona. Met kirjoitimma ette vielä saama nähđä oonko klasi puolityyhä vain puolitäysi. Met näjet unistimma isosta satsauksesta vuođen 2021 budsetissa.</p>
<p>No, nyt olema nähnheet. Ei tullu mithään issoo satsausta tänäkhään vuona. Pyyđämä taas antheeksi, mutta näyttää ette klasi oon puolityyhä.</p>
<p>Toivotamma kuitenki kaikile meiđän lukkiijoile hyvvää syystalvee.</p>
</body></document>
