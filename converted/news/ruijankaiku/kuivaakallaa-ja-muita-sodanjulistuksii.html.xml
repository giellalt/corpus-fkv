<document xml:lang="fkv" id="no_id"><header><title>Kuivaakallaa ja muita sodanjulistuksii</title><genre code="news"/><author><unknown/></author><wordcount>968</wordcount><conversion_status type="standard"/><availability><license type="standard"/></availability><multilingual><language xml:lang="nob"/><language xml:lang="fkv"/></multilingual><origFileName>https://www.ruijan-kaiku.no/kuivaakallaa-ja-muita-sodanjulistuksii/</origFileName><parallel_text xml:lang="nob" location="kuivaakallaa-ja-muita-sodanjulistuksii.html"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<list><p type="listitem" xml:lang="nob">Etulaita | Forside</p>
<p type="listitem" xml:lang="nob">eAvis</p>
<p type="listitem" xml:lang="nob">Abonnement</p>
<p type="listitem">Ota kontaktii – Kontakt oss</p>
<p type="listitem">Ruijan Kaijusta – Om Ruijan Kaiku</p>
</list><p xml:lang="nob">Velg side</p>
<p type="title">Kuivaakallaa ja muita sođanjulistuksii</p>
<p xml:lang="nob">Publisert av Arne Hauge | sep 25, 2020  | Uutissii | Uutisia | Nyheter</p>
<p><em type="italic">Piirustus: Wilfred Hildonen </em></p>
<p><em type="italic">Se sattui ette met Kelviikin lapset jouđuima riithaan.  </em></p>
<p xml:lang="nob"><span type="quote" xml:lang="nob">Tekst: Maureen Bjerkan Olsen og Arne HaugeKvensk oversettelse: Eira SöderholmIllustrasjon: Wilfred Hildonen</span></p>
<p><span type="quote">«Sillä ko mie suutuin niin hiivatusti,»</span> met vastasimma ko raavhaat kysythiin miksi met torasimma ja tappelimma.</p>
<p>Met saatoima nokkainttuut kaikesta taivhaan ja merenpohjan välilä. Poislukkiin yhđen assiin; ko tarkat olthiin, kaikki oli söörinkkiitten syytä. Se tottuus oli ja pysyi aina ja ijänkaikkisesti.</p>
<p>Ushein met olima jakkaintunheet kahtheen leirhiin, siinä ko met seisoima fieruassa ja praatasimma mailmanprobleemiitten ympäri. Niin ko ette kuka meistä oli kesän aikana saanu enniimitten tainariita. Ja sitte tuli se päivä koska vika ei ollu sööringiissä tyhä teoriissa mutta kansa tođelisuuđessa.</p>
<p>Joilaki Kelviikissä oli kesävieras. Muuđan nepu etelästä, villikattantoinen, kaitanaamainen poika.</p>
<p><span type="quote">«Hei tet sielä!»</span> se poika muutamana päivänä huusi. <span type="quote">«No saittako tet seittii?»</span></p>
<p xml:lang="nob"><em type="italic">For den norske versjonen av denne fortellingen, se her: Tørrfisk og andre krigserklæringer  </em></p>
<p>Se seisoi prykylä ko koko roikka meitä alkuasukkhaita lihkos fieruassa tulossa maihin. Met olima olheet paasila kalassa Kelviikinsaaren likelä.</p>
<p>Kaksi turskaa ja yksi pikkusaita lennethiin pojan jalkhoin. Meiđän Rex-sääferi meni haistamhaan niitä, muutoin ei kuulunu ääntäkhään.</p>
<p>Ei ääntäkhään.</p>
<p><span type="quote">«Antakkaa antheeksi,»</span> sanoi poika sitte. <span type="quote">«Sanoinko mie jotaki väärin?»</span></p>
<p>Issoin meistä alkuasukkhaista siirtyi askelheen etheenpäin.</p>
<p><span type="quote">«Se oon saita.»</span> Sillä vailui kaksi etuhammasta ja sillä se särki ässää. <span type="quote">«Mie sanoin šaita!»</span></p>
<p>Ensin söörinki räpsytteli silmii ja kauvoin räpsytteliki, mutta sitte hän virnisti. Ja silloin met saatoima nähđä ette sillä pojala oli kaikki hamphaat tallessa, etuhamphaatki. Kuitenki vielä.</p>
<p><span type="quote">«Seiti,»</span> sanoi söörinki. <span type="quote">«Šeiti.»</span></p>
<p>Mistä seuras verbaalinen ping-pong missä oli helppo pyssyyt myötä. Seiti, saita. Saita, seiti. Kiini siihen asti ette söörinki hoksas argumentin.</p>
<p>Joo, se sööringinplanttu väitti ette ko meilä oon tässä maassa demokratii, ja ko heiđän puolessa maata oli paljon enämen ihmissii ko meiđän puolessa, se sekä meiđät ette se pöljä <span type="quote">”saita”</span> äänestethiin nurinniskoin. Niin, ja ette lisäksi hän iloitti ko tiesi ette heti päässee taas kothiin normaalijärkisten ihmisten joukkhoon ja normaaliitten seittiin tykö, ja ette met täälä jumalan sölän takana assuujat saama mennä ja hukuttaat ittemä, ko luulema ette väärinpuhumisessa oon jotaki praamaamista.</p>
<p>Se oli noppa mikä sai veđen kulkkuumhaan auskarin reunan yli. Kelviikin poika sihhuutti ette nyt kyllä oon nokko, kiikkui ylös prykyle ja ryömi kalajällin verkon alle. Sielä henkas kuivatkalat kylki kylkkee vasten, niin iholhaan ette kaukkaa näytti ko siinä olis henganu valtavii, karvaissii mattoi kuivaamassa. Kuulima kunka se repäisi alas yhđen pärrin. Se tuli taas prykyn reunale, kiersi auki pannan millä net kaksi kuivaa kivikovvaa turskaa oli siđottu yhtheen.</p>
<p><span type="quote">«Tule vain tänne, niin kylläpä saatki. Senkin kurapaska!»</span> Se viskas toisen kuivankalan alas sööringille.</p>
<p>Joka noukki sen ylös, sivalsi kokheeksi pari kerttaa ilmaa ja kiikkui ylös prykyle. Ja niin kiikuthiin met kaikki muutki kläpit.</p>
<p>Kauvoin iski seiti saittaa vasthaan. Kiini siihen asti ette pakkahuonheesta tuli vanhaa äijä ihmettelemhään ette mitä tappelumetakkaa se sieltä prykyltä oikhein kuului.</p>
<p><span type="quote">«Jaa niin,»</span> mutisi äijä ko met olima sen hänele selvittänheet. Seisoi pienen aikkaa siinä meiđän seurassa ja pyyristeli kuiviikalloi mikkä iskethiin yhtheen. Sitte se hymisi parthaan, kääntyi ja lähti. <span type="quote">«Jatkaakkaa vain,»</span> kuulima sen sannoovan.</p>
<p><span type="quote">«Pläiskis, mäiskis, plop!»</span> Prykylä kalasota kesti ja kesti. Kiini siihen asti ette kumpiki huuđethiin ai! ja vaitelthiin ette toinen löi vasiten. Sitte het iskethiin vielä vähäsen aikkaa, kiini siihen asti ette posket näytethiin niin ko niitä olis kraappinu pahanjuoninen kissa, ja paikale tuli toinen raavas ihminen. Arvovaltainen daami.</p>
<p><span type="quote">«Hyi senthään!»</span> Hän otti raa’asti asheet pois kummaltaki ja kysyi ette minkä ihmheen takia het tappelthiin.</p>
<p><span type="quote">«Sitte se oon tasapeli,»</span> se sanoi ko oli kuulu kunka se oli. <span type="quote">«Tyskäläinen oon lähteny jo kauvoin aikkaa, ja met asuma vaphaassa maassa. Seittii ja saittaa, molemppii oon meressä nokko, niin ette heittäkkää matkimasta semmoisista pukkuassiista.»</span></p>
<p>Miekkakalat jääthiin virumhaan prykyn pääle ko daami jaakas musketeerit keinhoonsa.</p>
<p>Oveliin oli kylläki se äijä, sen met havaittimma, sillä ko se oli heti taas takaisin. Seki oli eđestä hamphaaton, havaittimma siinä ko se noukki ylös kuivatkalat ja virnisti.</p>
<p><span type="quote">«Hohhoijaa!»</span> kärisi se iloisesti. <span type="quote">«Valmhiiksi pankattuu kuivaakallaa ja kaikkee.»</span></p>
<p>Rex ja pari meitä kläppii laukothiin pörhään ko vanhus kömpyröitti pitkin pakkahuonetta ja ulos prykyn etupuolele. Se istui alas auringon puolele vanhaale puisele kalakassale naama kohđen Kelviikinsaarta, reviskeli fliissui kuivastakalasta, huokkaili onnesta ja pureskeli tytyväisenä. Silmät sillä kađothiin välilä rypphyin sishään, niin makkee se kala oli, ja silloin met kläpit näppäsimma sen toisen kuivankalan ja istuima metki.</p>
<p>Met jyrsimä kallaa kiini siitä oli jäljelä tyhä pikku mourui ja nahka. Nahan sai Rex ja mourut met puhalsimma alas riepoile.</p>
<p>Piirustus: Wilfred Hildonen.</p>
<p>Tästä kesäpäivälisestä kuivakalailosta tuli tarkkhaan varjeltu sallaisuus, mistä ei tienheet muut ko met kläpit, vanhus ja Rex. Kaikki tiesimä ette semmoisten kalajälliin omistaajile oli paras, ko het – niin ko tavalinen oli – saatethiin taas syyttäät monelaissii pettoi niiin ko minkkii, kokkoi eli söörinkkiitä.</p>
<p>Joo, Kelviikin kläpit kyllä torathiin ja tapelthiin. Mutta het kansa unheetethiin hopusti, ja pörästä taas hajethiin rieppoi ja kraakkui teppuin ja taaroin peittämiitten meriraukanpäitten sejasta fieruasta toiselta puolelta jokkee.</p>
<p>Kiini siihen asti ette joku nauroi pahanilkisesti ko liukkhaat taarat panthiin sööringin nurinniskoin naamalens ja se kastui märäksi ko variksenpata. Silloin olthiin kaikki sen niskassa taas, asheina valtavat taaravihđat. Met Rexin kansa lähđimä kothiin.</p>
<p><span type="quote">«Mamma?»</span> mie huusin siinä ko tulin porstuusseen ja nojasin Rexhiin ette sain kengät jalasta. ”Mitä meilä oon ruvaksi tääpänä?”</p>
<p><span type="quote">«Saittaa,»</span> huusi mamma köökistä.</p>
<p>Mie kuulin ko se mutisi itteksens samala ko loovat paukattelthiin kiini ja kaffelit ja veittet kalisthiin.</p>
<p><span type="quote">«Mitäs muuta meilä nyt olis?»</span></p>
<p type="title" xml:lang="nob">Relaterte artikler</p>
<p type="title">Pohjoismaista id-tunnusta hunteerathaan</p>
<p xml:lang="nob">10. november 2017</p>
<p type="title" xml:lang="nob">Industriområde truer tjæremiler</p>
<p xml:lang="nob">20. november 2015</p>
<p type="title" xml:lang="nob">Har laget storslått musikkspill om Bomstadkvenene</p>
<p xml:lang="nob">19. februar 2020</p>
<p type="title" xml:lang="nob">Stort behov for de kvenske losene</p>
<p>2. juni 2020</p>
<p xml:lang="nob">Søk etter:</p>
<list><p type="listitem" xml:lang="nob">Uutissii | Nyheter</p>
<p type="listitem" xml:lang="nob">Reportaasit | Reportasjer</p>
<p type="listitem">Kuvasarjoi | Tegneserier</p>
<p type="listitem">Pääkirjoituksii | Ledere</p>
<p type="listitem" xml:lang="nob">Meininkii | Meninger</p>
<p type="listitem" xml:lang="nob">Äänet ja videot – Lyd og bilde</p>
<p type="listitem" xml:lang="nob">Vanhaa kuva – Gamle bilder</p>
</list><p type="title" xml:lang="nob">Følg oss</p>
<list/></body></document>
